<doc id="6758" url="https://rm.wikipedia.org/wiki?curid=6758" title="Pologna">
Pologna

La Pologna (polonais "Polska" [ˈpɔlska]), uffizial Republica da la Pologna (polonais "Rzeczpospolita Polska" [ʐɛʈ͡ʂpɔsˈpɔlita ˈpɔlska]) è ina republica parlamentara situada en l’Europa Centrala. Chapitala ed a medem temp la pli gronda citad dal pajais è Varsovia (polonais Warszawa), la pli gronda aglomeraziun furma la regiun metropola enturn Katowice. La Pologna è in stadi unitar ch’è dividì en 16 voivodias. Cun ina grondezza da 312 679 kilometers quadrat è la Pologna il sisavel grond pajais da l’Uniun europeica e cun 38,5 milliuns abitants medemamain il stadi cun la sisavel gronda populaziun. En il nord e vest dal pajais regia surtut in clima oceanic, en il sid ed ost in clima continental.

En il temp medieval tempriv èn sa domiciliads en rom da la migraziun dals pievels stirpas dals Polans dal vest en parts dal territori dal stadi odiern. L’emprima menziun documentara deriva dal 966; da quel temp ha l’emprim duca polonais ch’è cumprovà istoricamain, Mieszko I, avert il pajais al cristianissem. L’onn 1025 è vegnì fundà il Reginavel da la Pologna. Quel è s’unì il 1569 tras l’Uniun da Lublin cun il gronducadi da la Lituania a la Republica roiala Pologna-Lituania ch’è sa sviluppada ad in dals pli gronds e pussants stadis da l’Europa. Da quel temp è naschida l’emprima constituziun moderna da l’Europa (1791).

Tras las trais spartiziuns dal territori statal la fin dal 18avel tschientaner è la Pologna vegnida privada da ses stadis vischins da sia suveranitad. Pir il 1918, en rom dal Contract da Versailles, ha la Pologna puspè cuntanschì si’independenza statala. L’occupaziun dal pajais tras truppas tudestgas e sovieticas durant la Segunda Guerra mundiala ha custà la vita a milliuns burgais da la Pologna, surtut a gidieus polonais. Dapi il 1952 è la Republica da la Pologna stada sut l’influenza da l’Uniun sovietica. Il 1989, surtut sut l’influenza dal moviment da Solidarność, ha gì lieu ina midada da sistem politica ed economica. Dapi il 2005 è la Pologna commembra da l’Uniun europeica e furma in’impurtanta forza economica en l’Europa Centrala.

Areguard il product naziunal brut sa chatta la Pologna sin il 22avel plaz da tut ils stadis dal mund; areguard la paritad da la capacitad da cumpra sin il 21avel plaz. Er en l’Index dal svilup uman cuntanscha la Pologna ina posiziun vaira auta (2016: plaz 35 cun la valur d’index 0,855). Situà tranter ils spazis culturals da l’Europa dal Vest e da l’Ost è il pajais segnà d’ina istorgia fitg variada, en il decurs da la quala è sa sviluppada ina ritga ierta culturala. Sper la commembranza en l’Uniun europeica fa il pajais er part da las Naziuns unidas, da l’OSCE, da la NATO e dal Cussegl da l'Europa.

Il num cumplet dal pajais, "Rzeczpospolita Polska", sa referescha explicitamain a la republica aristocratica ch’ha existì fin il 1795 e na furma betg be ina translaziun dal term modern ‹republica› (polonais "Republika"). Entant che la muntada latina da quest ultim term è ‹chaussa dal pievel› u ‹chaussa publica›, munta la noziun "Rzeczpospolita" verbalmain ‹chaussa communabla›.

Il num Pologna deriva dals Polans, ina stirpa dals Slavs dal vest, ch’è sa domiciliada en il 5avel tschientaner en il territori da las regiuns odiernas Poznań e Gniezno, tranter ils flums Odra e Wisła. Ils Polans, la denominaziun dals quals cumpara pir vers l’onn 1000, vivevan per gronda part da l’agricultura; lur num è sa sviluppà dal term ‹pole›, per rumantsch ‹champ/funs›.

Il territori statal da la Pologna cuvra ina surfatscha da 312 679 km². En il nord cunfinescha il pajais cun la Mar da l'Ost e l’oblast russa Kaliningrad, en l’ost cun la Lituania, la Bielorussia e l’Ucraina, en il sid cun la Slovachia e la Tschechia ed en il vest cun la Germania. Il cunfin dal stadi mesira tut en tut 3583 kilometers (da quai Tschechia 796 km, Slovachia 541 km, Ucraina 535 km, Germania 467 km, Bielorussia 418 km, Russia 210 km, Lituania 104 km, en pli 524 km vers la Mar da l’Ost).

Il punct situà il pli al nord è il cap Rozewie, il punct il pli al sid è il piz da l’Opołonek en la muntogna Bieszczady. La distanza tranter quests dus puncts mesira 649 kilometers. Il punct situà il pli al vest è la citad Cedynia, il pendant a l’ost la storta dal flum Bug en la vischnanca Horodło en ina distanza da 689 kilometers.

Il territori da la Pologna sa lascha divider en sis intschess geografics. Dal nord vers il sid èn quai: ils territoris da costa, las cuntradas dorsalas, la bassa, las planiras autas, ils premunts e la muntogna.

La costa tanscha en il nord da la Pologna per lung da la Mar da l’Ost. La regiun dorsala è sa furmada durant l’ultim temp da glatsch ed è segnà da morenas da basa e lateralas. La bassa consista dal Batschigl da Varsovia e da la Bassa da la Podlachia. Er las planiras autas sa cumponan da duas parts principalas, Wyżyna Małopolska e Wyżyna Lubelska. Als premunts vegnan attribuidas la Bassa Silesiana e las Precarpatas. En il sid dal pajais sa chattan diversas muntognas, numnadamain las Muntognas Mesaunas Polonaisas, il Giura da la Cracovia, las Muntognas da Świętokrzyskie, las Beskidas, las Beskidas Orientalas e las Sudetas. La pli auta elevaziun dal pajais, l’Auta Tatra, furma in’auta muntogna d’ina structura geologica fitg variada. La muntogna sin territori polonais ch’è geologicamain la pli giuvna furman las Carpatas, la segund giuvna las Sudetas. Visiblas èn las structuras geologicas pli veglias be en il sid dal pajais; en las ulteriuras parts dal pajais vegn cuntrada dominada da sediments pli giuvens. Surtut en la part centrala dal pajais è il fund geologic sa sbassà a partir dal perm, uschia che las stresas da sediment cuntanschan per part in’autezza da fin a 10 km.

Ils pli lungs flums èn Wisła cun 1022 km, Odra cun 840 km, Warta cun 795 km e Bug cun 774 km. 

Il Bug furma il cunfin oriental dal pajais. La Wisła e l’Odra mainan, sco blers flums pli pitschens en la Pomarania, en la Mar da l’Ost. Quests dus flus domineschan las relaziuns idrografic-fluvialas dal pajais. Intgins flums mainan lur aua en la Mar dal Nord, auters sur il Danubi ed il Dnister en la Mar Naira.

Ils flums polonais èn gia vegnids duvrads fitg baud per la navigaziun. Gia ils Vikings han fatg diever per lur expediziuns da sblundregiada tras l’Europa da talas vias d’aua (surtut Wisła ed Odra). En il temp medieval e temp modern tempriv, cura che la Pologna e la Lituania tutgavan tar las pli impurtantas furnituras da granezza en tut l’Europa, èn products agrars vegnids manads sur la Wisła en direcziun Gdańsk e vinavant en l’Europa dal Vest. Da quai dattan fin oz perditga blers gronds magazins e graners da la renaschientscha e dal temp baroc en las citads situadas per lung dal flum.

Cun radund 9300 auas serradas, da las qualas la surfatscha surpassa ina hectara, tutga la Pologna tar ils pajais dal mund cun ils pli blers lais. En l’Europa ha be la Finlanda dapli lais per km² che la Pologna. Ils pli gronds lais, cun ina surfatscha da bundant 100 km², èn Śniardwy e Mamry en la Masuria sco er Jezioro Łebsko e Jezioro Drawsko en la Pomarania. Sper las plattas da lais en il nord (Masuria, Pomarania, Caschubia, Gronda Pologna) datti er in grond dumber da lais alpins en la Tatra, dals quals il Morskie Oko è il pli grond.

Tar ils emprims lais, dals quals las rivas èn vegnidas populadas tutgan quels da la Platta da lais da la Gronda Pologna. Il vitg da palissadas da Biskupin, en il qual abitavan bundant 1000 persunas, è vegnì fundà gia avant il 7avle millenni a.C. ed appartegneva a la Cultura da la Lusacia. Ils perdavants dals Polonais odierns, ils Polans, han construì lur emprimas turs sin inslas situadas en lais. Il prinzi legendar Popiel duai avair regì en il 8avel tschientaner a Kruszwica al Lai da Gopło. Er Mieszko I, l’emprim regent da la Pologna ch’è documentà istoricamain, aveva ses palaz sin in’insla situada en il flum Warta a Poznań.

La costa da la Mar da l’Ost ch’appartegna a la Pologna s’extenda sur ina lunghezza da 528 km e tanscha da Świnoujście sin las inslas Usedom e Wolin en il vest fin a Krynica Morska en l’ost. Tar la costa polonaisa sa tracti per gronda part d’ina costa sablunusa ch’è segnada d’in moviment cuntinuant dal sablun pervi dal current ed il vent. Tras quai sa furman blers costas stippas, dunas e lieungas da terra. La pli gronda insla polonaisa èn la Mar da l’Ost è Wolin. Las pli grondas citads da port èn Gdynia, Gdańsk, Szczecin e Świnoujście. Ils pli enconuschents lieus da bogn a la Mar da l’Ost èn Świnoujście, Zoppot, Międzyzdroje, Kołobrzeg, Łeba, Władysławowo e Jurata.

Las trais pli impurtantas chadainas da muntognas en Pologna èn, dal vest a l’ost, las Sudetas, las Carpatas e las Muntognas da Świętokrzyskie. Tuttas trais muntognas sa dividan puspè en chadainas pli pitschnas.

Las Sudetas èn caracterisadas da surfatschas miaivlas, gulivas en las autezzas e da furmas fitg stippas vers il fund da las vals. La pli auta part da las Sudetas furman las Muntognas dals Gigants cun il Śnieżka (1602 m).
La pli gronda part da las Carpatas polonaisas cumpiglian las Beskidas. Cun 1725 m è il Babia Góra la pli auta muntogna mesauna en tut l’Europa Centrala. Ulteriuras chadainas da las Carpatas polonaisas furman Gorce e Pieniny. En il sidost dal pajais èn situadas las Baskidas Orientalas cun la chadaina da muntogna Bieszczady.

La Tatra al cunfin tranter la Pologna e la Slovachia furma sper las Alps la suletta auta muntogna en l’Europa Centrala. Dals radund 70 pizs da la Pologna ch’èn pli auts che 2000 meters sa chattan tuts en l’ Auta Tatra u en la Tatra dal Vest. Il pli aut punct dal pajais furma in piz lateral dal Rysy cun 2499 m.

Fin il 2013 valeva il lieu Raczki Elbląskie en il delta da la Wisła sco il punct il pli bass dal pajais (1,8 m sut il livel da la mar). Novas mesiraziuns han mussà che quest record tutga al vitg Marzęcino che sa chatta medemamain en il delta da la Wisła.

27 % dal pajais èn cuverts cun guaud. Grondas parts da la Pologna èn segnadas da guauds da tieus e da faus. En il nordvest domineschan surtut ils faus, vers nordost crescha la cumpart da tieus. En las muntognas da la Pologna dal Sid prevalan guauds maschadads da ruvers e faus resp. da pigns e faus.

Bundant la mesadad da la surfatscha da la Pologna vegn cultivada; la surfatscha totala dals ers sa sminuescha da preschent in pau, entant ch’il terren cultivà restant vegn utilisà a moda pli intensiva. L’allevament da muvel è surtut derasà vastamain en las regiuns muntagnardas. 

Bundant in procent dal territori statal (3145 km²) vegnan protegids en 23 parcs naziunals. En quest reguard sa chatta la Pologna sin l’emprima plazza en tut l’Europa. Vitiers vegnan numerus reservats e territoris da protecziun da la natira.

Il dumber da las spezias d’animals e da plantas en Pologna è il pli aut da l’entira Uniun europeica; medemamain na dat nagin auter pajais dimora ad in uschè aut dumber da spezias smanatschadas. Uschia vivan qua anc animals ch’èn gia morts ora en vastas parts da l’Europa sco il bison europeic, l’urs brin, il luf, il luf-tscherver, l’elan u il castur. Ultra da quai datti en l’ost da la Pologna guauds selvadis che n’èn mai vegnids runcads (p.ex. il guaud selvadi da Białowieża). 

La Pologna furma er il pli impurtant territori da cuar dals utschels migrants europeics. Radund in quart da tut ils utschels migrants che vegnan la stad en l’Europa cuan en Pologna. Quai vala surtut per las plattas da lais e per las palids che stattan savens sut protecziun da la natira. 

La Pologna è segnada d’in clima transitoric. Qua frunta l’aria sitga dal continent eurasian sin l’aria umida da l’Atlantic. En il nord e vest prevala surtut in clima maritim moderà, en l’ost e sidost in clima continental. Sco lingia da cunfin vala l’axa tranter la part superiur da la Warta e la part inferiura da la Wisła.

Dal fanadur fin il settember suflan ils vents per ordinari nà dal vest; l’enviern surtut il december e schaner, domineschan vents nà da l’ost. La primavaira e l’atun mida la direcziun dal vent tranter vest ed ost.

En la Tatra datti las pli autas precipitaziun annualas (en media 1700 mm), entant che quellas cumpiglian al nord da Varsovia, al Lai da Gopło, en il vest da Poznań e sper Bydgoszcz be gist 500 mm. Ils mais cun las pli grondas precipitaziuns èn l’avrigl ed il settember. Il schaner è il mais il pli fraid. L’enviern croda savens naiv en las differentas parts dal pajais. La temperatura media annuala munta tut tenor regiun a 5 fin 7 °C resp. 8 fin 10 °C; en las regiuns da las Carpatas e da las Sudetas situadas il pli ad aut croda la media annuala fin ca. 0 °C.

Cun radund 38 milliuns abitants (situaziun dal 2016) dumbra la Pologna la otgavel gronda populaziun en l’Europa e la sisavel gronda entaifer l’Uniun europeica. La spessezza da la populaziun munta a 122 abitants per kilometer quadrat. La rata da naschientscha giascha tar 1,34 uffants per dunna. L’aspectativa da vita ha muntà tranter il 2010 ed il 2015 77,6 onns (umens: 73,7, dunnas 81,7). La vegliadetgna media muntava il 2016 40,4 onns. Fin la mesadad dal tschientaner quintan ins che al vegliadetgna media creschia marcantamain e ch’il dumber da la populaziun pudess sa sbassar sin 33 milliuns abitants. Ils motivs èn la quota da naschientschas relativamain bassa sco er l’emigraziun.

Ord vista etnica furma la Pologna odierna in stadi ordvart omogen, quai ch’è nunusità per l’istorgia dal pajais. Tenor la dumbraziun dal pievel dal 2011 èn 99,7 % da la populaziun burgais polonais; da quels sa designeschan 95,53 % sco Polonais (2,17 % cun inditgar supplementarmain in’ulteriura identitad). Suenter la Segunda Guerra mundiala èsi stà ina da las finamiras dal reschim communistic da cuntanscher omogenitad tranter auter cun translocaziuns sfurzadas u cun assimilar minoritads etnicas. En la constituziun dal 1947 era vegnida garantida l’egualitad dals burgais senza resguard sin la naziunalitad; l’onn 1960 èn però vegnids pussibilitads dretgs spezials per minoritads. Dapi il 1997 è la protecziun da minoritads francada en la constituziun.

A las minoritads naziunalas appartegnan ils Tudestgs (0,28 %), Bieloruss (0,12 %), Ucranais (0,12 %) e Russ (0,03 %), sco er Lituans, Tschecs, Slovacs ed Armens. Minoritads etnicas furman ils Caschubs (0,59 %), Roma (0,04 %), Lemkos (0,03 %) sco er Tatars, Caraits e Gidieus. Plinavant viva en la Pologna cun 2,1 % ina gruppa da persunas che sa numnan Silesians.

Ina lescha areguard las minoritads naziunalas ed etnicas sco er davart las linguas regiunalas è vegnida relaschada il 2005. En quella vegn tranter auter statuì che vischnancas, en las qualas dapli che 20 % appartegnan ad ina minoritad, pon far diever da la lingua respectiva sco lingua auxiliara. La suletta lingua regiunala renconuschida furma il caschub; ma er en territoris cun ina minoritad da lingua tudestga èn las tavlas dal lieu scrittas en duas linguas.

La gronda part da las persunas da l’exteriur ch’èn idas a star ils ultims onns en la Pologna derivan da stadis commembers da l’Uniun europeica (surtut Germania, Italia, Frantscha e Bulgaria). Ulteriuras gruppas da migraziun pli grondas derivan dals stadis vischins Ucraina, Bielorussia e Russia sco er dal Vietnam, da la Republica Populara da la China, da la Tirchia, dal Kasachstan e da la Nigeria.

Il dumber da Polonais che vivan a l’exteriur vegn stimà en tut il mund sin fin a 20 milliuns.

La lingua naziunala da la Pologna è il polonais ch’appartegna a la gruppa da las linguas slavas dal vest. Il 1990 duvravan en Pologna da 38 milliuns abitants radund 37 milliuns il polonais sco lingua da mintgadi. Daspera existan las linguas minoritaras ch’appartegnan a las minoritads naziunalas et etnicas menziunadas survart. 

Cumbain ch’il polonais dominava gia pli baud en la vita da mintgadi, ha il latin furmà fin il 18avel tschientaner la lingua administrativa, da baselgia e da scola. Tar las pli veglias perditgas da la lingua polonaisa en furma scritta sa tracti da nums e glossas cuntegnids en documents latins, surtut en la Bulla da Gniezno da papa Innocent II da l’onn 1136, en la quala cumparan bunamain 400 singuls nums da lieus e da persunas en lingua polonaisa. L’emprima construcziun cumpletta en polonais è cuntegnida en ina cronica dal 1270 ed en la litteratura è il polonais vegnì plaunsieu en diever a partir dal 14avel tschientaner. A partir dal 16avel tschientaner, cura che la lingua è er vegnida en diever a moda pli intensiva sco lingua litterara, è sa sviluppà il polonais da standard. Durant las spartiziuns dal pajais da la fin dal 18avel fin l’entschatta dal 20avel tschientaner è il polonais vegnì stgatschà tras il russ resp. tudestg.

Cura ch’il stadi polonais è sa constituì da nov l’onn 1918 è la lingua polonaisa daventada la lingua uffiziala. Da quel temp discurrivan radund 65 % polonais sco lingua materna; l’ulteriura populaziun discurriva ucranais, bieloruss, tudestg, jiddic ed autras. Dapi ch’ils cunfins dal pajais èn vegnidas spustadas vers vest a la fin dals onns 1940 furma la Pologna per l’emprima giada in stadi ch’è etnicamain relativamain omogen. Radund 95 % fin 98 % da la populaziun èn Polonais e correspundentamain dominanta è er la preschientscha da la lingua polonaisa en il mintgadi.

L’ortografia polonaisa sa basa sin l’alfabet latin. Quel è vegnì cumplettà cun bustabs e segns diacritics sco , Ć, Ę, Ł, Ń, Ó, Ś, Ź e Ż. Ils bustabs Q, V e X fan bain part da l’alfabet polonais, ma cumparan be en pleds esters. 

Ils dialects polonais vegnan dividids tradiziunalmain en tschintg gruppas: polonais grond, polonais pitschen, masov, silesian e caschub. Vitiers vegnan dialects maschadads en ils territoris ch’èn sa furmads en rom da las translocaziuns da Polonais suenter la Segunda Guerra mundiala. Il caschub vegn er resguardà sco atgna lingua. 

Radund 8 milliuns persunas dovran il polonais ordaifer il territoris statal da la Pologna sco lingua da famiglia. Suenter il russ è il polonais la lingua slava la pli frequenta. 

Dapi la Segunda Guerra mundiala e la spustada da la Pologna vers vest è il pajais per gronda part catolic. 87 % da la populaziun appartegnan a la baselgia catolic-romana (situaziun dal 2011); avant il 1939 eran quai 66 %. En enquistas actualas inditgeschan bundant la mesadad dals catolics da pratitgar lur cretta. La segund gronda cuminanza religiusa è la baselgia ortodoxa (0,5 milliuns il 2006, quai che correspunda a 1,3 % da la populaziun). Avant il 1939 appartegnevan anc 11  da la populaziun a la baselgia ortodoxa. Ulteriuras confessiuns cristianas ed autras religiuns (gidieus, muslims etc.) furman minoritads fitg pitschnas.

Las regiuns dal stadi polonais odiern ch’èn situadas il pli al vest (Silesia Inferiura, Brandenburg da l’Ost, Prussia dal Vest, Pomarania Davos) eran oriundamain per gronda part da confessiun evangelic-luterana. Quai è sa midà en quel mument che la populaziun indigena è vegnida stgatschada suenter la fin da la Segunda Guerra mundiala. Percunter era la populaziun tudestga ch’è vegnida stgatschada a partir dal 1945 da las regiuns Silesia Superiura e Varmia surtut da confessiun catolica. 

In’auta stima giauda en la Pologna surtut papa Gion Paul II (1920–2005). Avant si’elecziun sco papa (1978) è el stà sco Karol Wojtyła archuvestg da Cracovia. Ils onns 1980/90 ha el giugà in’impurtanta rolla durant la fin dal bloc da l’ost.

Avant che las stirpas polonaisas èn vegnidas cristianisadas han quellas enconuschì, sco auters pievels dals Slavs dal vest era, in sistem religius politeistic. Il dieu principal furmava Świętowit; statuas da quest dieu cun quatter chaus han ins chattà tranter la Pomarania e l’Ucraina. Per part ha questa religiun pudì sa mantegnair fin en il 14avel tschientaner. Surtut en il nordost dal pajais è ultra da quai vegnì pratitgà in cult dals perdavants ch’è per part sa mantegnì fin en il 19avel tschientaner, ed al qual la litteratura romantica è per part puspè sa referida (p.ex. Adam Mickiewicz).

Probablamain èn las stirpas polonaisas vegnidas en il decurs dal 9avel tschientaner en contact cun la cretta cristiana ( sur il Reginavel da la Gronda Moravia). Tenor intgins cronists duai il cristianissem tenor il ritus bizantin gia esser vegnì introducì en la regiun da Cracovia dal temp dals apostels slavs Kyrillos e Methodios. L’onn 965 ha alura il duca da la Pologna, Mieszko I, maridà la princessa boemiana Dubrawka ed ha sa laschà battegiar l’onn proxim tenor il ritus latin. Uschia han er ses subdits gì da s’orientar tenor il cristianissem occidental. En il temp medieval n’è la Pologna però mai stada omogena areguard la cretta. Anc avant ch’il cristianissem sa possia insumma metter tras dapertut, èn immigrads suenter l’Edict da toleranza da Kalisz dal 1265 gidieus da l’Europa dal Vest e hussits da la Boemia. E tras l’uniun cun la Lituania ils onns 1386 e 1569 èn cristians ortodoxs da lingua bielorussa ed ucranaisa vegnids sut il domini dals reginavels polonais. Il luteranissem (a partir dal 16avel tschientaner) ha surtut chattà buna accoglientscha entaifer la populaziun tudestga da las citads da la Pologna dal Nord, entant ch’il calvinissem è vegnì recepì da l’aristocrazia pitschna, la Szlachta. Il 1555 è vegnì debattà davart la dumonda da stgaffir en la Pologna ina baselgia naziunala protestanta. Quest pass na duev’ins la finala bain betg far, ma ils Articuli Henriciani dal 1573 han segirà en la constituziun polonaisa la libertad da cretta individuala, uschia ch’i n’èn mai proruttas guerras religiusas en la Pologna. Il 1596 è vegnida fundada la baselgia catolic-greca; ma en il decurs dal 17avel tschientaner èsi reussì a la cuntrarefurmaziun da manar la gronda part da las persunas d’autra confessiun sin la vart catolic-romana.

Vers la fin dal 17avel tschientaner ha il retg polonais colonisà tatars muslims en la Podlachia. Ina minoritads muslima relativamain gronda viveva er enturn Kamieniec Podolski en la Podolia ch’ha appartegnì tranter il 1672 ed il 1699 a l’Imperi osmanic. 

Ils gidieus polonais èn dividids dapi il 18avel tschientaner en duas direcziuns da cretta dominantas, ils haskala illuminads ed ils chassids ortodoxs.

Ils Romans han gia menziunà enturn la naschientscha da Cristus las duas citads Kalisz e Truso. In pau avant l’onn 200 a.C. avevan stirpas germanas colonisà vastas parts da la Pologna odierna. Funtaunas scrittas rapportan da Gots, Vandals, Lugiens e Burgognais. Perditgas archeologicas da quel temp furman la Cultura da Przeworsk (a partir da 250 ni 200 a.C.) e la Cultura da Wielbark (a partir da ca. 100 a.C.). Tranter 250 s.C. e 450 s.C. èn ils Germans da l’Ost ids vinavant en l’Italia, en Germania, Frantscha, Spagna e Tunesia ed èn sa maschadads cun la populaziun indigena. A medem temp ha la migraziun dals pievels manà auters pievels en la Pologna odierna, tranter quels ils Balts ed ils Slavs. A lunga vista èn sa domiciliads dapi il 5avel tschientaner ils Slavs dal Vest en il territori da la Pologna. Avant la fundaziun dal ducadi da la Pologna han Vikings, Ungarais e Moravs fatg invasiuns da rapina en la Pologna. Cun quest temp èn er colliadas las ditgas enturn ils emprims prinzis legendars da la Pologna Popiel, Piast, Lech e Siemowit.

Il Ducadi da la Pologna è vegnì fundà a l’entschatta dal 10avel tschientaner nà da Poznań e Gniezno. Il num da quel deriva dals Polans, ina stirpa dals Slavs dal Vest. Ils onns 960–992 è il Ducadi vegnì regnà dal duca Mieszko I or da la dinastia dals Piasts; pass per pass ha el suttamess las ulteriuras stirpas dals Slavs dal Vest tranter ils flums Oder e Bug.

L’onn 966 ha Mieszko I sa laschà battegiar tenor il ritus catolic-roman. Sut Mieszko I e ses figl Bolesław il Valurus ha l’extensiun territoriala cuntanschì dimensiuns che correspundan fitg ferm als cunfins statals odierns. Vers l’onn 997 ha la Pologna fatg in’allianza politic-militara cun il Reginavel ostrofrancon. Durant l’Act da Gniezno l’onn 1000 è quella vegnida confirmada dal regent da la Pologna Bolesław I e da l’imperatur Otto III. Cun la curunaziun da Bolesław l’onn 1025 è la Pologna vegnida auzada en il stadi d’in reginavel.

Durant il temp da regenza dal Piast Kazimierz I è la chapitala vegnida translocada l’onn 1040 da Gniezno a Cracovia. Suenter la mort da Bolesław III è vegnida introducida la constituziun da seniorat, tenor la quala ils figls da Bolesław III regivan las singulas parts dal pajais sut il seniorat dal pli vegl represchentant da la dinastia. Quest particularissem ha durà fin l’onn 1295 ed ha manà ad ina ferma sparpagliaziun da las forzas politicas en Pologna: Il 1138 è il pajais dà dapart en sis ducadis independents: Pitschna Pologna, Gronda Pologna, Pomarania, Pomerelia, Silesia e Masovia. Ils proxims onns èn singuls da quests ducadis anc sa dividids da lur varts en ducadis pli pitschens. Dus ducadis èn sa dividids dal tuttafatg dal territori dal reginavel ed èn ids lur atgna via, numnadamain la Pomarania il 1181 e Pomerelia 1227. La Silesia è daventada il 1348 ina part da la Boemia ed ha uschia fatg part dal Sontg Imperi roman. Ultra da quai è la Pologna vegnida flaivlentada en il decurs dals proxims decennis tras conquistas da vart da divers stadis (Boemia, Brandenburg, Urden teutonic). Er la sconfitta cunter ils Mongols l’onn 1241 e las grondas spogliaziuns tras ils Tatars ch’èn suandadas han manà ad ina diminuziun dal dumber da la populaziun en ils ducadis parzials da la Pologna. 

A l’entschatta dal 14avel tschientaner è la Pologna vegnida reunida sut Władysław I. Ses figl, Kasimir il Grond, ha cuntinuà la lavur da ses bab ed ha mess ad ir refurmas socialas ed economicas che duevan manar la Pologna en ina pussanza dominanta entaifer l’Europa Centrala. L’onn 1386 ha il gronduca Jagiełło da la Lituania maridà la regina polonaisa Jadwiga. El, Władysław II Jagiełło, ha stgaffì uschia il stadi dubel da la Pologna e Lituania che dueva influenzar durant ils proxims 400 onns a moda decisiva l’istorgia da l’Europa Centrala e da l’Ost. Suenter la Battaglia sper Grunwald (1410) e la gronda sconfitta da l’Urden teutonic ch’è stada colliada cun quella, è il stadi dubel da la Pologna e Lituania schizunt avanzà ad ina da las pussanzas continentalas las pli impurtantas. Sur lung temp ha la sfera d’influenza da quest pli grond stadi europeic tanschì da la Mar Baltica a la Mar Naira e da l’Adria fin avant las portas da Moscau. Sin iniziativa da l’ultim retg polonais da la dinastia dals Jagellons, Zygmunt August, è l’uniun persunala tranter la Pologna e la Lituania vegnida transfurmada l’onn 1569 a Lublin en in’uniun reala. Dapi lura furmavan la Pologna e la Lituania l’uschenumnada republica aristocratica ed uschia l’emprim stadi modern da l’Europa cun in sistem republican aristocratic e cun separaziun da las pussanzas.

En il 17avel e 18avel tschientaner è la republica crudada en ina crisa cuntinuanta ch’è stada segnada da diversas guerras (cun la Svezia, l’Imperi osmanic, la Russia, la Prussia e la Transilvania), la mancanza da refurmas politicas e tumults a l’intern. Igl èn sa furmads magnats (uschenumnadas confederaziuns cunter ils interess dal stadi e dal retg), sullevaziuns da cosacs e confruntaziuns permanentas cun ils Tatars da la Crim en il sidost dal pajais. A flaivlentar vinavant il stadi han attribuì dus svilups: per l’ina l’elecziun da dinasts da l’exteriur sco retgs polonais (che na disponivan da nagina pussanza dinastica en la Pologna e dependevan perquai da la bainvulientscha da l’auta aristocrazia); per l’autra il fatg che l’aristocrazia polonaisa, la Szlachta ed ils magnats eran sezs en dischuniun. Ord vista polonaisa vegn surtut l’influenza da l’uschenumnà temp dals Saxons considerà sco ordvart negativ per l’ulteriur svilup dal stadi polonais.

Er il fatg ch’ins ha ratifitgà l’onn 1791 l’emprima constituziun europeica moderna insumma n’ha betg pudì franar la fin da la republica aristocratica. En las trais spartiziuns da la Pologna ils onns 1772, 1793 ed 1795 han ils vischins profità da la flaivlezza interna da la Pologna: la Prussia, l’Austria e la Russia han attatgà a medem temp il pajais e la finala parti quel tranter pèr. La Pologna è uschia vegnida privada da sia suveranitad e stratga dapart en trais differents stadis.

Sut insistenza da l’imperatur franzos Napoleun è sa furmà l’onn 1807 – or da las acquisiziuns che la Prussia aveva fatg en rom da la segunda e terza spartiziun – in ducadi da Varsovia relativamain pitschen. A quest stadi vasal da la Frantscha èsi reussì il 1809 da reconquistar da l’Austria parts da la Pitschna Pologna (Galizia dal Vest). Pervi da la sconfitta da l’allianza franzos-polonaisa en rom da campagna militara en Russia l’onn 1812 ed en la Battaglia dals pievels sper Lipsia l’onn 1813 n’ha la suveranitad statala da la Pologna betg pudì vegnir restabilida; en rom dal Congress da Vienna che vegnida dominà da las pussanzas da las anteriuras spartiziuns è il ducadi danovamain vegnì dividì. Grondas parts da la Gronda Pologna è puspè crudadas a la Pologna (sco provinza Poznań). Cracovia è daventà ina citad-stadi, la Republica Cracovia. Ils territoris restants, l’uschenumnada ‹Pologna dal Congress›, èn vegnids unids il 1815 en uniun persunala cun l’Imperi russ. Abstrahà dal regent communabel era quest Reginavel da la Pologna formalmain independent. Fin il 1831 ha quel giudì ina vasta autonomia. Il fatg che l’administraziun zaristica ha alura empruvà da dismetter pass per pass quest’autonomia ha manà a la sullevaziun da november da l’onn 1830. Quella dueva però far naufragi ed ha gì per consequenza che la populaziun polonaisa en las zonas respectivas è vegnida germanisada resp. russifitgada pli e pli fitg. Quest process è anc vegnì intensivà suenter in’ulteriura emprova da sullevaziun l’onn 1863: Il num Pologna è vegnì scumandà ed il pajais è vegnì renumnà da las autoritads russas en Territori da la Wisła; svilups cumparegliabels han gì lieu sut ils Hohenzollern en las regiuns Pomerelia e Gronda Pologna. Be en la Galizia, la part da la Pologna che steva sut domini austriac, han las refurmas politicas che la chasa Habsburg-Lothringen ha mess ad ir dapi il 1867 lubì da mitschar da la suppressiun spiertala e naziunala. En la part russa ha alura la revoluziun dal 1905 muntà ina vieuta; en rom da quella dominavan l’emprim pretensiuns socialisticas, pli tard però er la dumonda da l’independenza naziunala.

En il decurs da l’Emprima Guerra mundiala han la Germania e l’Austria-Ungaria decidì da fundar in agen stadi polonais or dal territori da la Pologna da Congress ch’els avevan prendì davent da la Russia. Questa mesira dueva però plitost restrenscher la sfera d’influenza russa che renconuscher il dretg da tut ils Polonais sin in agen stadi. Pervi dals eveniments da guerra n’han quests plans però betg pudì vegnir realisads. 

Suenter l’Emprima Guerra mundiala ha la Pologna puspè recuperà sia suveranitad. En il Contract da pasch da Versailles è l’independenza da la Republica da la Pologna vegnida confermada l’onn 1919 tenor il dretg internaziunal. La Pologna è uschia daventada in stadi fundatur da la Societad da las naziuns. A medem temp è vegnida concludida il zercladur 1919 en rom dal Contract da minoritads polonais da proteger la minoritad tudestga en Pologna.

Las pussanzas victuras avevan previs per l’Europa Centrala e da l’Ost cunfins statals tenor las maioritads da la populaziun correspundentas. La Republica da Weimar è uschia stada sfurzada da desister per gronda part da las provinzas prussianas Prussia dal Vest e Poznań; quellas aveva la Prussia annectà a ses temp en rom da las spartiziuns da la Pologna. Immediat suenter questa decisiun da las pussanzas victuras han 200 000 Tudestgs bandunà ils territoris ch’eran vegnids attribuids a la Republica da la Pologna ed èn sa rendids en Germania.

En la fasa da consolidaziun dal nov stadi hai dà divers conflicts cun ils stadis vischins. Per gronda part èn quels resultads da las relaziuns politicas nuncleras suenter la fin da las monarchias da Hohenzollern (Germania) e da Romanow (Russia). 

A partir dal mars 1919 èsi reussì a la Pologna en la Guerra polonais-sovietica da conquistar vastas parts da l’Ucraina e da la Bielorussia. Igl è suandada ina cunteroffensiva sovietica ch’ha l’emprim gì success. En la Battaglia sper Varsovia l’onn 1920 ha l’Armada cotschna però subì grondas sperditas ed ha stuì sa retrair fin en l’Ucraina. Suenter la victoria dal marschal Józef Piłsudski cunter ils Bolschevics a la Wisła è il cunfin oriental da la Pologna vegnì fixà il mars 1921 radund 250 km a l’ost da la lingia da Curzon.

La lingia da Curzon marcava il cunfin oriental dal territori da colonisaziun polonais serrà. Ils territoris pli a l’ost (Kresy) eran segnads d’ina structura da la populaziun maschadada cun Polonais, Ucranais, Bieloruss, Lituans, Gidieus e Tudestgs, per il pli però cun ina predominanza polonaisa. Entant che la maioritad da la populaziun en las citads era per ordinari catolic-romana u gidieua, era la populaziun rurala per gronda part ortodoxa. Tuttina na dueva la finamira da Piłsudski d’etablir l’Ucraina sco ‹stadi neutral› independent tranter la Pologna e la Russia sovietica betg reussir. A Riga ha la Pologna renconuschì l’Ucraina sco part da l’Uniun sovietica da pli tard sut Mykola Skrypnyk. En ils territori che la Russia sovietica ha concedì a la Pologna, a l’ost dal Bug Occidental, furmavan ils Polonais l’onn 1919 25 % da la populaziun. Il 1939, suenter ina politica da colonisaziun ch’ha favurisà ils Polonais, eran quai gia 38 %. Inslas linguisticas polonaisas en regiuns ucranaisas u bielorussas han furmà las regiuns da Pinsk, Łuck, Stanisławów e Lwów. Tut en tut eran en quest territori il 1939 da 13,5 milliuns abitants radund 3,5 milliuns Polonais. La regiun enturn Vilnius è restada fin oz per gronda part da lingua polonaisa e la citad da Vilnius sez furma, suenter che ses abitants polonais èn vegnids translocads suenter la guerra, in’insla linguistica lituana.

La consolidaziun interna dal nov stadi è vegnida engrevgiada tras la dischuniun tranter las partidas politicas, ils differents sistems d’administraziun, economia, furmaziun e giustia ch’eran sa furmads durant la spartiziun dal pajais sco er pervi da la preschientscha da fermas minoritads etnicas (31 % da l’entira populaziun). Areguard la politica exteriura fascheva la Pologna l’emprim part dal sistem d’allianzas franzos. Ina cooperaziun cun ses dus pli gronds stadis vischins na vegniva betg en dumonda per la Pologna. Las relaziuns cun la Germania eran bloccadas pervi da la politica restrictiva da la Pologna cunter la minoritad tudestga ch’ha manà a l’emigraziun da ca. 1 milliun burgais tudestgs, pervi da la refusaziun da la regenza Stresemann d’acceptar il nov cunfin tudestg a l’ost sco er pervi d’ina ‹guerra da duana› areguard da la cotgla da la Silesia Superiura. Ed en l’ost era s’etablì cun il sistem sovietic in cuntrast politic-ideologic.

Ils 12 da matg 1926 è marschal Piłsudski vegnì suenter in culp da stadi a la pussanza (1926–1928 e 1930 sco primminister, 1926–1935 sco minister da guerra). Per segirar ils cunfins vers ils stadis vischins èn vegnids fatgs patgs da nunagressiun cun l’Uniun sovietica (1932) e cun il Reich tudestg (1934). Il minister da l’exteriur Józef Beck aveva en egl l’avanzament da la Pologna ad ina pussanza egemoniala en la part orientala da l’Europa Centrala, da la Mar da l’Ost fin a l’Adria. Ses plans duevan però far naufragi pervi da la situaziun geopolitica. 

Curt temp avant che la Pologna è vegnida attatgada da la Germania naziunalsocialistica, ha ella tschentà en rom da la Cunvegna da Minca pretensiuns territorialas envers la Tschecoslovachia. L’october 1938 ha la Pologna annectà cunter la voluntad da la regenza tscheca il territori dad Olsa ch’era populà per gronda part da Polonais ed il qual era vegnì occupà il 1919 da la Tschecoslovachia. Il prim da settember 1939 ha il Reich tudestg attatgà la Pologna. Er truppas dal stadi vasal tudestg Slovachia èn avanzadas sin territori polonais. Suenter che las parts occidentalas dal pajais eran idas a perder als invasurs tudestgs, ha cumenzà ils 17 da settember l’occupaziun sovietica da la Pologna da l’Ost. Quella è vegnida fatga sut il pretext da «proteger» la populaziun bielorussa ed ucranaisa. L’annexiun e spartiziun dal territori statal polonais era vegnì decidì dals dus dictaturs en in protocol supplementar secret al Patg da Hitler-Stalin. Cun quai è vegnida messa ad ir la Segunda Guerra mundiala, en il decurs da la quala tranter 5,62 e 5,82 milliuns burgais polonais (radund la mesadad da derivanza gidieua) èn vegnids per la vita.

Cun l’attatga da la Germania sin la Pologna il prim da settember 1939 ha cumenzà la Segunda Guerra mundiala. Ils 17 da settember 1939 è marschada l’Armada Cotschna en la part orientala dal pajais. La notg dals 17 sin ils 18 da settember 1939 ha la regenza polonaisa bandunà il pajais ed è sa rendida en la Rumenia neutrala, pli tard a Paris ed il 1940 a Londra per organisar nà da là la resistenza.

Hitler ha fatg cler da l’entschatta ennà ch’el veglia liquidar la classa regenta polonaisa. Be en il decurs dals emprims quatter mais dal domini d’occupaziun èn vegnidas sajettadas pliras 10 000 persunas. A l’entschatta dals onns 1940 han ils naziunalsocialists erigì plirs champs da concentraziun sin territori polonais, tranter quels ils champs da concentraziun e d’extirpaziun Auschwitz, Majdanek e Treblinka. Per grondas parts da la populaziun civila polonaisa ha il temp d’occupaziun gì consequenzas catastrofalas. En intgins cas èn er Polonais sa participads a la privaziun dals dretgs e deportaziun dals gidieus polonais.

Tar las finamiras centralas da la politica d’occupaziun en l’entir territori han tutgà: 1) eliminar ed extirpar ils gidieus polonais e l’intelligenza polonaisa; 2) spustar il cunfin tudestg vers ost ed extender il «spazi da viver en l’ost»; 3) rinforzar l’economia da guerra tudestga cun explotar il potenzial da forzas da lavur (en furma da lavur sfurzada) e las resursas materialas da la Pologna. La Gronda Pologna, las parts da la Prussia dal Vest ch’ins aveva stuì surlaschar il 1919 a la Pologna sco er la part orientala da la Silesia Superiura èn vegnidas annectadas da la Germania. Las regiuns Pitschna Pologna, Masovia e Galizia cun radund 10 milliuns abitants è vegnida suttamessa sco guvernament general al minister dal Reich Hans Frank. Quel ha dirigì la politica da destrucziun nà dal Wawel, la sedia roiala dals anteriurs retgs polonais a Cracovia. 

Er ils Polonais ch’èn vegnids sut domini sovietic èn stads pertutgads da mesiras violentas Ins stima che radund 1,5 milliuns anteriurs burgais polonais sajan vegnids deportads. 300 000 schuldads polonais han stuì ir en praschunia da guerra sovietica; be 82 000 dad els han survivì. La gronda part dals uffiziers, ca. 30 000 persunas, èn vegnids assassinads l’onn 1940 da truppas sovieticas en la Mazzacra da Katyn ed en ils champs da praschuniers da guerra da Starobelsk, Koselsk ed Ostaschkow.

Il 1941 è sa furmada en la retroterra da l’Uniun sovietica da schuldads polonais l’Armada Anders che cumpigliava sis divisiuns. Pervi da mancanza d’equipament ed alimentaziun èn questas unitads però gia vegnidas dischlocadas sur la Persia en il Proxim Orient, nua ch’ellas èn vegnidas subordinadas al commando britannic. Pli tard han ellas battì sco segund corps polonais en l’Italia.

Schuldads polonais han battì da la vart dals Alliads a praticamain tuttas fronts da la Segunda Guerra mundiala, da la Battaglia aviatica per l’Engalterra, en l’Africa, en l’Uniun sovietica ed a chaschun da l’invasiun en l’Italia ed en la Normandia. Ils schuldads polonais han uschia furmà, anc avant ils Franzos, la quart gronda armada dals Alliads sin il continent europeic. Gruppas da partisans polonais, las qualas han furmà il pli grond moviment da resistenza en l’Europa occupada, han er cumbattì en la Pologna sez. Suenter che l’Armada cotschna aveva surpassà il schaner 1944 il cunfin polonais dal 1939, èn las truppas da l’Armada da la patria vegnidas discharmadas; ils uffiziers da quella èn vegnids sajettads u tramess en il gulag sovietic. Il cumbat da singulas unitads clandestinas cunter il reschim communistic ch’era dependent da l’Uniun sovietica è vegnì cuntinuà fin la fin dals onns 1940.

Il prim d’avust 1944 ha cumenzà sin cumond da la regenza d’exil a Londra la Sullevaziun da Varsovia. L’Uniun sovietica, las truppas da la quala sa chattavan gia a la riva orientala da la Wisła, n’han praticamain betg sustegnì las unitads da l’Armada da la patria. E pervi da la gronda distanza n’era in agid effectiv da vart dals Alliads dal vest betg pussaivla. Uschia èsi reussì a las truppas d’occupaziun tudestgas d’abatter la pli gronda sullevaziun ch’è vegnida fatga en l’Europa cunter ils naziunalsocialists. Il dumber dals morts vegn stimà sin 180 000 fin 250 000. Silsuenter han ils Tudestgs destruì cun material explosiv quasi l’entir center da la citad da Varsovia.

Suenter la fin da la Segunda Guerra mundiala èn ils cunfins da l’anteriur territori statal da la Pologna vegnids spustads tenor la Cunvegna da Potsdam vers vest. Uschia ha la Pologna pers a l’Uniun sovietica il terz oriental da ses anteriur territori statal ch’era etnicamain maschadà, cun maioritads ucranaisas e bielorussas. La populaziun polonaisa ch’era sesenta en quests territoris, radund 1,5 milliuns umans, èn vegnids sfurzads da dischlocar. Gia ils onns 1943–1944 eran dieschmillis Polonais vegnids assassinads en las mazzacras a Volhynia e tschientmillis avevan stuì fugir.

En il vest ed en il nord èn vegnids attribuids a la Pologna ils territoris situads a l’ost dals flums Oder e Neisse. Radund 5 milliuns Tudestgs eran fugids da là vers la fin da la guerra; cun in scumond d’entrar è vegnì impedì ch’els returnian. Suenter la guerra èn vegnids stgatschads 3,5 milliuns ulteriurs umans. Las pitschnas minoritads tudestgas ch’èn restadas enavos han survegnì nums polonais; il diever da la lingua tudestga è vegnì scumandà en Pologna.

En ils territoris «gudagnads enavos» en il vest èn ids a star trais milliuns burgais da la Pologna Centrala, radund in fin dus milliuns repatriants or da las regiuns da l’ost (Kresy) e l’onn 1947 ca. 150 000 Ucranais ch’èn vegnids stgatschads tras l’Acziun Wisła or dal territori da cunfin cun l’Uniun sovietica.

Ils novs cunfins èn vegnids reglads l’avust 1945 en rom da la Conferenza da Potsdam. Cun la Cunvegna da Görlitz dal fanadur 1950 è questa fixaziun dal cunfin vegnida renconuschida da la Republica democratica tudestga e cun la cunvegna ch’è vegnida fatga il december 1970 a Varsovia er da la Republica federala tudestga. 

A l’occupaziun tudestga durant la Segunda Guerra mundiala è suandada la dictatura communistica. Il pajais è vegnì en la sfera d’influenza da l’Uniun sovietica ed è daventada sco Republica populara da la Pologna ina part dal bloc da l’ost. A partir dal 1956, suenter diversas sullevaziuns, è vegnì inizià in process da destalinisaziun sut il parsura da la partida communistica Władysław Gomułka. Fin l’onn 1989 è la Pologna stada integrada en il Cussegl per agid economic vicendaivel ed en il Patg da Varsovia. Il 1968 ha la Pologna gidà ad abatter la Primavaira da Prag. En furma da pliras sullevaziuns ha però er la populaziun polonaisa adina puspè exprimì sia malaveglia envers la regenza communistica (p.ex. en la Sullevaziun da Poznań, il 1970 a Gdańsk u il 1976 a Radom ed Ursus sper Varsovia). 

Pir la fundaziun dal sindicat Solidarność sut Lech Wałęsa ha la finala mess ad ir la vieuta en la politica ed en la societad dal pajais che dueva culminar en ils eveniments revoluziunars dal 1980 fin 1989. En rom da quels è l’emprim vegnì proclamà il dretg da guerra, silsuenter han gì lieu discurs a la maisa radunda e la finala il zercladur 1989 las emprimas elecziuns libras en l’entir bloc da l’ost.

Tar las elecziuns en il parlament dal zercladur 1989 ha il Comité da burgais Solidarność, l’organisaziun politica dal sindicat Solidarność, gudagnà tut ils 161 (da 460) sezs en il Sejm ch’èn stada a libra elecziun e 99 da 100 sezs en il Senat ch’era vegnì reintroducì. Tadeusz Mazowiecki è vegnì elegì sco emprim primminister betg communistic da la Pologna dapi il 1945 e sco emprim schef da regenza betg communistic dals stadis dal Patg da Varsovia insumma. Ils 29 da december 1989 è la constituziun vegnida midada. Las disposiziuns areguard l’allianza cun l’Uniun sovietica ed ils stadis dal bloc da l’ost sco er la rolla dominanta da la partida communistica èn vegnidas stritgadas or da la constituziun. Ultra da quai han ins reintroducì l’anteriur num dal stadi "Rzeczpospolita Polska" (Republica da la Pologna) cun la veglia vopna. En gronds pass è er l’economia polonaisa vegnida transfurmada dapi il 1989 en in’economia da martgà (tenor il Plan Balcerowicz). Il december 1990 è l’anteriur parsura da la Solidarność Lech Wałęsa vegnì elegì en ina votaziun dal pievel sco president dal stadi. Il 1991 è la commembranza en il Patg da Varsovia ida a fin cun la dissoluziun da l’allianza militara.

Il december 1995 è Aleksander Kwaśniewski daventà successur da Wałęsa sco president dal stadi. Durant il temp d’uffizi da Kwaśniewski è la Pologna daventada il 1999 commembra da la NATO ed il 2004 da l’Uniun europeica (sco pli grond e pli ferm populà da tut ils 13 novs stadis commembers).

La Republica da la Pologna furma ina democrazia parlamentara. Il parlament sa cumpona da duas chombras, Sejm (460 deputads) e Senat (100 senaturs).

Il Sejm furma in dals pli vegls parlaments dal mund; el exista en diversas furmas e cun interrupziuns dapi l’onn 1493. Las partidas ch’èn represchentadas en il parlament sa gruppeschan sco fracziuns en ina regenza e l’opposiziun. 

L’executiva sa cumpona dal primminister e dal cussegl dals ministers è vegn nominada dal president dal stadi. Ensemen cun quel parta ella tschertas cumpetenzas (defensiun naziunala, politica da l’exteriur), ma tuttas duas instanzas han la finala da dar pled e fatg al parlament. Il president vegn elegì mintga tschintg onns directamain dal pievel; ina giada è admessa ina reelecziun.

La politica da l’intern è stada segnada ils onns 1990 da gronda dinamica entaifer il sistem da partidas. En il fratemp èn s’etablidas fermas structuras or da las partidas postcommunisticas e las forzas politicas dal moviment da Solidarność ch’èn dadas dapart. A l’intern drizza il pajais l’attenziun surtut sin las refurmas ch’al duain render abel da concurrer en l’economia globala.

La politica exteriura da la Terza Republica è segnada da l’istorgia dal pajais e da sia posiziun geopolitica. Entaifer l’Uniun europeica sa stenta il pajais da mantegnair in aut grad d’autonomia. Entaifer l’Europa da l’Ost vesa la Pologna sasezza sco advocata da l’Ucraina areguard las relaziuns da quella envers la NATO e l’Uniun europeica. Envers ils anteriurs partenaris dal bloc da l’ost sa stenta la regenza da la Pologna da tgirar relaziuns stabilas ed amicablas, quai che serva er a l’economia polonaisa. 

Ultra da quai furma la Pologna in fitg stretg allià dals Stadis Unids. Sin territori polonais èn er staziunadas truppas americanas.

Il president è il cumandant superiur da las forzas armadas polonaisas. Directamain è il militar però suttamess al minister da defensiun e consista da las forzas armadas terrestras, da la marina e da l’aviatica militara.

La Pologna ha actualmain radund 120 000 schuldads e 500 000 reservists. La pitga principala da las forzas armadas furman ils radund 1000 chars armads da cumbat. Blers da quels derivan però anc da producziun sovietica ed èn antiquads. Las forzas militaras aviaticas disponan da ca. 200 aviuns da cumbat, per gronda part medemamain da tip da construcziun pli vegl. Actualmain è la Pologna londervi da modernisar sias forzas armadas. Quest process è vegnì intensivà en vista a la crisa en l’Ucraina e vegn er sustegnì dals Stadis Unids.

Dapi il 1999 è la Pologna dividida en 16 voivodias ("województwo"). Damai che la Pologna furma in stadi central, na disponan questas unitads territorialas da nagina qualitad statala. I suonda ina survista da las cun il dumber d’abitants (situaziun dal 2016):


Mintga voivodia dispona, sco autoritads autonomas, d’in’atgna represchentanza dal pievel, d’in’atgna suprastanza e d’in marschal sco parsura. Tar il voivod sa tracti percunter d’in represchentant da la regenza centrala a Varsovia ch’è responsabel per la controlla da l’autonomia da las voivodias e dals plauns statals inferiurs.

Las voivodias sa dividan en 380 circuls ("powiat"), ils quals sa cumponan da lur vart da radund 2500 vischnancas ("gmina") (situaziun dal 2016).

Las pli grondas citads da la Pologna èn Varsovia, Cracovia, Łódź, Wrocław, Poznań, Gdańsk, Szczecin, Bydgoszcz e Lublin. Las pli grondas aglomeraziuns furman la regiun da Varsovia, la zona industriala da la Silesia Superiura e la regiun che cumpiglia las trais citads Gdańsk, Sopot e Gdynia. 

L’economia da la Pologna sa chattava il 2016 sin il 24avel plaz mundial, e quai tant areguard il product naziunal brut (467 647 milliuns dollars) sco er areguard la paritad da la capacitad da cumpra (1 054 319 milliuns dollars).

Dapi la fin dal socialissem è l’economia polonaisa sa sviluppada relativamain bain. Ils ultims onns ha la Pologna pudì registrar tras e tras valurs positivas areguard la creschientscha economica. La creschientscha vegn promovida tras ina politica favuraivla a l’economia, stabilitad areguard la politica fiscala, in dretg da lavur flexibel, l’utilisaziun consequenta dals meds da promoziun da l’Uniun europeica per schlargiar l’infrastructura e betg il davos er tras investiziuns directas nà da l’exteriur. En congual cun il product naziunal brut da l’entira Uniun europeica ha la Pologna cuntanschì il 2015 in index da 69 (EU-28:100).

A nivel regiunal è il product naziunal brut repartì a moda fitg irregulara. Las regiuns las pli ritgas èn la Masovia (133 % da la media naziunala) e la Silesia Inferiura (114 %). Las regiuns las pli povras èn Lublin (68 %), Subcarpatas (71 %) e Świętokrzyskie (74 %). La dischoccupaziun muntava il 2016 a ca. 10,3 . En il Global Competitiveness Index, che mesira la cumpetitivitad d’in pajais, sa chattava la Pologna il 2016–2017 sin il 36avel plaz da 139 pajais. La Pologna vala sco in’economia publica fitg averta che profitescha fitg ferm dal commerzi liber entaifer l’Uniun europeica. 

La Pologna è stà il sulet pajais europeic che n’è betg stà pertutgà d’ina recessiun durant la crisa globala dal 2008. Ils onns 2013 e 2014 era l’economia sa revegnida dal tuttafatg; entant che l’inflaziun muntava il 2010 2,581 %, regia dapi il 2014 deflaziun.

Il budget statal cumpigliava il 2016 expensas da 86,6 milliardas dollars ed entradas da 73,4 milliardas dollars. Da quai resulta in deficit en l’autezza da 2,8 % dal product naziunal brut. Ils debits dal stadi muntavan il 2016 radund 253 milliardas dollars u 54,2 % dal product naziunal brut.

Da tut las expensas statalas ha la Pologna impundì il 2006 6,2 % en la sanada, 5,5 % en la furmaziun e 1,7 % en il militar.

L’export ha cumpiglià l’onn 2016 183,0 milliardas euros e l’import 178,2 milliardas euro. Damai che la Pologna furma in lieu da producziun favuraivel per interpresas da l’exteriur, è la bilantscha commerziala en il fratemp positiva. Cun 27,4 % dals exports e 28,3 % dals imports furma la Germania il pli impurtant partenari commerzial. Ulteriuras impurtants partenaris da commerzi èn ils stadis commembers da l’Uniun europeica Italia, Frantscha, Reginavel Unì, Pajais Bass e Tschechia, en pli la Russia, la China ed ils Stadis Unids.

La quota da dischoccupaziun ha muntà ils ultims onns tranter 7 e ca. 10 %. Quella è però derasada a moda fitg irregulara sin las singulas parts dal pajais. En las citads Poznań e Varsovia regia praticamain occupaziun cumplaina, en las regiuns ruralas da Varmia-Masuria percunter savens in dumber da dischoccupads tranter 10 e 15 %.

Radund 12 % da las persunas occupadas lavuravan il 2013 en l’agricultura, quai ch’è ina quota fitg auta en cumparegliaziun cun la media en l’Uniun europeica (5 %). 30,3 % lavuravan en l’industria e 57,8 % en il sectur da servetschs. Radund in terz da tut las plazzas da lavur fan part dal servetsch public.

La producziun d’electricitad brutta da tut las ovras electricas en Pologna ha muntà l’onn 2012 ca. 160 TWh. Per gronda part vegnan charvun da crap e charvun da terra transfurmads en energia (il 2012 88,6 % da tut la producziun d’electricitad). In dals motivs daco che la cumpart da la cotgla è uschè auta en Pologna, è da vesair en las stentas da la politica d’esser uschè independents sco pussaivel d’imports d’energia. Perquai sa metta la politica er cunter finamiras da protecziun dal clima memia ambiziusas, damai che quellas pudessan esser colliadas cun auts custs. Tuttina ha l’energia regenerabla pudì fitgar pe e crescha cuntinuadamain (surtut biomassa, energia da vent e forza idraulica).

Il pajais na posseda nagin’ovra atomara, mabain be in reactur d’emprova; dapi che quel aveva cuntanschì valurs criticas l’onn 1974 vegn el be manà cun dus terzs da la prestaziun. La planisaziun da novas ovras atomaras è vegnida sistida il 2013; ins ha argumentà questa renunzia cun ils custs che fissan memia auts.

La Pologna è in impurtant pajais da transit, e quai tant en direcziun nord-sid sco er vest-ost e viceversa. Gia en l’antica ed en il temp medieval manavan bleras vias da commerzi tras la Pologna odierna. 

La rait da vias ha ina lunghezza totala da 382 00 km. Da quai èn radund 1400 km autostradas ed ulteriurs bundant 1000 km vias directas. La rait d’autostradas e da vias directas vegn schlargià a moda rasanta.

Malgrà che la cumpart dal traffic individual crescha cuntinuadamain, ha il traffic public anc adina ina muntada extraordinaria. Quel sa splega surtut sur ina spessa rait da bus.

Sper la rait da bus gioga er la viafier vinavant ina rolla centrala entaifer l’infrastructura da traffic da la Pologna. Cun 23 430 km trategna la societad naziunala PKP PLK ina da las pli grondas raits da viafier en tut l’Europa. Al cunfin da l’ost frunta la viafier a binari normal sin il sistem russ ch’è pli lad.

La Pologna dispona da 14 plazzas aviaticas (t.a. Varsovia, Cracovia, Katowice, Gdańsk, Wrocław). Ultra da quai datti 123 plazzas aviaticas naziunalas e trais basas da helicopters. Dapi che la Pologna ha avert il traffic en l’aria per societads aviaticas a pretsch bass, crescha il dumber da passagiers a moda rasanta. 

La Pologna dispona da 3182 kilometers flums e chanals navigabels. La flotta commerziala d’ultramar sa cumpona da bundant 100 bastiments. Ils pli impurtants ports da la Pologna èn Gdańsk, la gruppa da ports Szczecin-Świnoujście e Gdynia. A l’intern dal pajais èn surtut ils ports da Varsovia, Gliwice e Wrocław d’impurtanza.

Il sistem da furmaziun da la Pologna sa cumpona da las scolinas, scolas elementaras, scolas medias, scolas cuntinuantas e scolas autas. Da las scolas cuntinuantas fan part ils gimnasis da furmaziun generala, ils gimnasis professiunals, las scolas professiunalas superiuras e la scolaziun professiunala da basa.

En Pologna frequentan quasi dus milliuns students scolas autas. L’onn 2008 devi en l’entir pajais 130 scolas autas statalas e 315 scolas autas betg statalas. Il studi a scolas autas statalas è da princip gratuit, sche quel ha lieu a temp cumplain.

Gia a partir da la fundaziun dals uvestgieus enturn l’onn 1000 èn vegnidas erigidas successivamain a las sedias episcopalas novas scolas da baselgia. Cun l’urden dals cisterziens è er la scienza occidentala arrivada en la Pologna. L’onn 1364 ha Casimir il Grond fundà l’universitad da Cracovia, la segund veglia da l’entira Europa Centrala. Ella è stada l’emprima universitad che disponiva d’ina atgna professura per matematica ed astronomia. Il rectur da quella Paweł Włodkowic – in dals pli impurtants scienziads da dretg internaziunal da quel temp – ha formulà a chaschun dal Concil da Trient (1415) la tesa che era pievels pajauns hajan il dretg da disponer d’in agen stadi e che quels na dastgian betg vegnir cristianisads cun la spada. Ch’el n’ha betg stuì subir il medem destin sco ses collega da Prag Jan Hus ha el gì d’engraziar als numerus chavaliers polonais ch’eran preschents al concil.

La scienza en Pologna ha cuntanschì sia culminaziun dal temp da l’umanissem. In dals students da Cracovia era Nicolaus Copernicus; qua ha el tranter auter s’acquistà ils fundaments matematics ed astronomics ch’al duevan pussibilitar pli tard da sviluppar la concepziun dal mund heliocentrica. Suenter las guerras dal 17avel tschientaner n’ha la scienza però betg pli cuntanschì il nivel d’antruras.

A l’entschatta dal 19avel tschientaner è il sistem da furmaziun vegnì organisà da nov. Cun crear l’emprim ministeri da furmaziun dal mund ha la Pologna schizunt prestà lavur da pionier sin quest sectur. La fundaziun da novas instituziuns a Varsovia (academia da las scienzas ed universitad) ha mess ad ir in nov svilup sin il sectur da las scienzas e da la perscrutaziun. Vers il 1850 ha Ignacy Łukasiewicz scuvert ina metoda da destillar petroli. Napoleon Cybulski e Władysław Szymonowicz han stgaffì l’endocrinologia (scienza da las glondas) moderna. A Zygmunt Wróblewski e Karol Olszewski èsi reussì l’emprima giada da condensar oxigen e nitrogen. Stefan Banach e Hugo Steinhaus èn stads ils fundaturs da l’analisis funcziunala. Il medi Casimir Funk è stà in pionier sin il champ dals vitamins. Marie Skłodowska-Curie ha sviluppà il champ da perscrutaziun da la radioactivitad ed ha scuvert il polonium ed il radium. Ella è stada l’emprima dunna ch’è vegnida onurada cun in Premi Nobel ed ultra da quai l’emprim uman insumma ch’ha retschet dus Premis Nobels (fisica e chemia). 

Durant la Segunda Republica è la lingua polonaisa puspè vegnida introducida a las universitads dal pajais e tant l’instrucziun sco er la perscrutaziun han enconuschì in temp da fluriziun. Il giurist Roman Longchamps de Bérier ha unifitgà il dretg civil dal pajais e creà in urden da dretg exemplaric.

La Segunda Guerra mundiala è stà in temp desastrus per la scienza polonaisa, damai ch’ils naziunalsocialists han empruvà da destruir sistematicamain las elitas polonaisas. Gia durant las emprimas emnas da guerra èn tschients professurs polonais vegnids assassinads u deportads en champs da concentraziun (p.ex. en rom da l’‹acziun speziala› da Cracovia u da la mazzacra dals professurs da Lwiw). Er l’Uniun sovietica ha manà tras talas acziuns; tranter las unfrendas da la Mazzacra da Katyn sa chattavan 21 docents d’universitads, plirs tschients magisters, radund 300 medis sco er auters academichers. Durant la guerra èn er las bibliotecas universitaras da la Pologna vegnidas sblundregiadas ed ils effectivs destruids a moda sistematica, uschia ch’ins ha stuì cumenzar il 1945 quasi da nulla. Ultra da quai èn blers dals scienziads ch’han survivì la guerra fugids dals communists en l’exteriur occidental ed ils gidieus ch’han survivì en emigrads en l’Israel. Da tut quai è la scienza e furmaziun en Pologna be sa revegnida plaunsieu. Entant ch’ils restauraturs dal pajais han bainprest puspè cuntanschì renum mundial, mancava a las ulteriuras scienzas il stgomi cun las universitads dals Stadis Unids ch’eran gia da quel temp a la testa. Quai è pir sa midà suenter il 1989.

La cultura da la Pologna è fitg multifara, quai che resulta da l’istorgia variada dal pajais. En il temp medieval e temp modern tempriv ha la republica aristocratica multiculturala furmà in punct da cruschada da las differentas culturas e religiuns ch’han tuttas gì – ed han anc adina – lur influenza sin la ierta culturala dal pajais. Suenter las divisiuns da la Pologna han artists polonais adina puspè empruvà da sustegnair il cumbat d’independenza sut il motto ‹Per elevar ils cors›. Sco exempels pon valair las poesias ed ils epos dad Adam Mickiewicz, la prosa dal titular dal Premi Nobel Henryk Sienkiewicz, la pictura istorica da Jan Matejko u ils mazurkas, polcas, krakowiaks e polonaisas da Frédéric Chopin.

Oz è la cultura multifara da la Pologna – sco en tut ils stadis occidentals – segnada da tendenzas da globalisaziun. Da l’autra vart la reusseschi tuttavia, surtut en la scena culturala da las grondas citads u sin la champagna, da mantegnair si’atgna identitad. Menziun speziala meritan surtut il simbolissem polonais e la pictura da placats. Placats d’artists polonais cun lur caracteristicas distinctivas èn enconuschents en tut il mund. Er il film polonais chatta renconuschientscha mundiala, quai cun reschissurs sco Roman Polański, Andrzej Wajda, Krzysztof Kieślowski, Krzysztof Zanussi, Agnieszka Holland e Jerzy Hoffman.

Il pli vegl manuscrit en lingua polonaisa è il regest ‹Dagome Iudex› da l’onn 991. Sco praticamain tut las ovras polonaisas dal temp medieval è el scrit en latin. A quellas appartegnan surtut las cronicas da Gallus Anonymus, Wincenty Kadłubek, Janko z Czarnkowa, Jan Długosz e Jan Łaski sco er las annalas da Świętokrzyskie ed ils privilegis da l’aristocrazia ch’èn vegnids fixads en furma scritta; ultra da quai ils predis da Heilig-Kreuz (ils pli vegls documents scrits cumplettamain en polonais), la Bibla da la regina Zofia (l’emprima translaziun da la Bibla en polonais, il psalteris da Puławy e da David, l’emprim imni naziunal polonais Bogurodzica sco er diversas uraziuns e legendas da sontgs. L’onn 1488 è vegnida fundada a l’universitad da Cracovia l’emprima uniun da scripturs insumma (tranter il Tudestg Conrad Celtis ed il Talian Kallimachus); al medem lieu sa chattava gia l’emprima stamparia polonaisa.

En il decurs da la renaschientscha ha la lingua pudì sa far valair definitivamain, e quai cumbain che blers auturs publitgavan er anc en latin u en omaduas linguas. L’emprim poet ch’ha scrit be en lingua polonaisa è stà Mikołaj Rej che vala sco bab da la lingua polonaisa. Il pli impurtant scriptur polonais da la renaschientscha Jan Kochanowski; cun l’emprim drama en lingua polonaisa e diversas poesias è el vegnì enconuschent lunsch sur la Pologna ora. A medem temp vala Klemens Janicki sco pli talentà poet da la renaschientscha che scriveva en lingua latina.

Il baroc polonais è segnà – betg il davos pervi da las bleras guerras desastrusas – dal motto ‹memento mori›; cuntrari a la tschertga d’armonia da la renaschientscha polonaisa exprima el il malruaus da ses temp. Menziun speziala meritan las brevs d’amur dal prinzi-poet Jan Sobieski sco er las memorias da guerra da Jan Chryzostom Pasek. 

L’illuminissem è surtut segnà dals litterats politics ch’eran colliads cun las refurmas da retg Poniatowski. Blers dad els èn s’engaschads per la constituziun dals 3 da matg 1791. Da menziunar èn t.a. Ignacy Krasicki, Adam Naruszewicz e Wojciech Bogusławski.

Suenter l’ultima spartiziun da la Pologna èn sa furmadas duas direcziuns poeticas concurrentas, la classica e la romantica. L’onn 1822, cura che Adam Mickiewicz ha edì ses emprim tom da poesias, vala sco victoria definitiva da la romantica. Uschia è la romantica sa sviluppada en la Pologna in quart tschientaner pli tard ch’èn l’ulteriura Europa; persuenter è quella stada fitg intensiva ed ha furmà il fundament da la lirica polonaisa ch’è spezialmain impurtanta. La romantica polonaisa ha enconuschì ses zenit tranter la sullevaziun da november dal 1830 e la sullevaziun da schaner dal 1863. Sper Mickiewicz èn surtut da menziunar: Juliusz Słowacki, Zygmunt Krasiński e Cyprian Kamil Norwid.

A la dischillusiun da la sconfitta dal 1864 è suandà il temp dal positivissem; la litteratura è s’orientada pli ferm a la prosa, surtut al roman realistic. Henryk Sienkiewicz, in dals pli impurtants represchentants da quest’epoca, è vegnì onurà sco emprim Polonais cun il Premi Nobel da litteratura.

Sco reacziun neoromantica è sa sviluppada a partir dal 1890 la Giuvna Pologna. Quest moviment è segnà d’ina mistificaziun da la realitad che s’orientescha al simbolissem. Il pli impurtant scriptur da quest temp è stà Stanisław Wyspiański.

En il tranterguerras ha la Pologna enconuschì ina retscha da fitg impurtants litterats ch’han experimentà en diversas direcziuns e furmà diversas uniuns da scripturs. A questa generaziun han appartegnì Bruno Jasieński, Jarosław Iwaszkiewicz, Maria Kuncewiczowa, Bolesław Leśmian ed auters. Durant la Segunda Guerra mundiala èn stads activs Krzysztof Kamil Baczyński, Tadeusz Borowski e Tadeusz Gajcy, tut auturs ch’èn morts fitg giuvens e ch’han tematisà quest presentiment en lur poesias.

La litteratura polonaisa dal suenterguerra ha fitg bleras fassettas. Ella tanscha dal sozrealissem dad Jerzy Andrzejewskis fin al science fiction da Stanisław Lem. L’emprim ha l’elavuraziun da la Segunda Guerra mundiala furmà il tema central; pli tard èn il litterats s’orientads a la nova realitad. I pudevan er vegnir publitgadas ovras ch’eran criticas envers il sistem. Impurtant(a)s auturas ed auturs èn tranter auter: Witold Gombrowicz, Sławomir Mrożek, Miron Białoszewski, Kazimierz Brandys, Ernest Bryll, Zbigniew Herbert, Leszek Kołakowski, Andrzej Stasiuk, Olga Tokarczuk e Dorota Masłowska.

Fin uss han quatter scripturs polonais retschet il Premi Nobel da litteratura: Henryk Sienkiewicz (1905), Władysław Reymont (1924), Czesław Miłosz (1980) e Wisława Szymborska (1996). Oriund da la Pologna è er l’American Isaac Bashevis Singer ch’è vegnì onurà cun il Premi Nobel l’onn 1978.

L’emprim musicist da la Pologna ch’è enconuschent cun num è stà il dominican Wincenty z Kielczy. El ha scrit en l’emprima mesadad dal 13avel tschientaner l’imni ‹Gaude mater Polonia›. L’autur da la pli veglia chanzun polonaisa ch’è vegnida tradida, ‹Bogurodzica›, n’è percunter betg enconuschent. Sper imnis è la musica polonaisa medievala segnada da sauts. Mikołaj Radomski ha nudà quels a l’entschatta dal 15avel tschientaner. Dal temp da la renaschientscha èn blers musicists talians vegnids a la curt polonaisa. Mikołaj Gomółka è stà il pli enconuschent cumponist polonais dal 16avel tschientaner.

L’onn 1628 è vegnida represchentada a Varsovia l’emprima opera ordaifer l’Italia: ‹Galatea›. Dal temp dal baroc èn ils cumponists d’operas talians Luca Marenzio, Giovanni Francesco Anerio e Marco Scacchi stads activs a Varsovia. Durant il temp da regenza da Władysław IV Wasa (1634–1648) èn vegnidas represchentadas a Varsovia dapli che diesch operas, uschia che la citad è avanzada al pli impurtant center dad operas ordaifer l’Italia. Ils cumponists polonais dal temp dal baroc han surtut scrit musica sacrala; lur represchentant il pli enconuschent è Adam Jarzębski.

En il temp dal baroc è er sa sviluppada la polonaise sco saut a las curts polonaisas, entant che la societad purila ha sviluppà sauts regiunals (mazurkas, krakowiaks e chodzony) sco er las polcas ch’eran medemamain enconuschentas en Tschechia. Il punct culminant en il svilup da cumposiziuns per sautar polonaises dueva però furmar Frédéric Chopin a l’entschatta dal 19avel tschientaner. El vegn considerà sco in dals pli gronds cumponists polonais insumma. 

En il decurs dal 19avel tschientaner ha Stanisław Moniuszko l’opera polonaisa moderna. Oskar Kolberg ha cumenzà da quel temp a rimnar ed edir la musical populara polonaisa. Impurtants cumponists dal tranterguerras è p.ex. stads Arthur Rubinstein, Ignacy Jan Paderewski e Grażyna Bacewicz e la musica contemporana vegn represchentada da Stanisław Skrowaczewski, Roman Palester, Andrzej Panufnik, Tadeusz Baird, Hanna Kulenty e.a.

Ils musicists da jazz da la Pologna tutgan tar ils megliers en l’Europa. Gia ils onns 1950 è il jazz sa sviluppà ad in’impurtanta direcziun musicala en il pajais. Il Jazz Jamboree ha lieu dapi il 1958 e gia dal temp da la Republica populara da la Pologna èn sa preschentads en Pologna musicists americans sco Miles Davis.

Dal temp pajaun han artists dals Slavs dal vest stgaffì las figuras da crap da Światowit ed autras divinitads. Er dal temp da la cristianisaziun ha l’art mantegnì l’emprim ses caracter ritual. Impurtantas ovras temprivas da l’art sacral cristian furman las portas da bronz da las catedralas da Gniezno e Płock en il stil da la romantica. Dal temp da la gotica ha tranter auter l’entagl en lain cuntanschì sia fluriziun. L’altar grond da Cracovia da Veit Stoss, oriund dal territori tudestg, furma il pli grond entagl da la gotica insumma. Sper ulteriurs artists tudestgs ch’èn stads activs en tut il pajais è sa sviluppada a Cracovia sez in’atgna scola d’entagl en lain.

Durant la renaschientscha èn stads activs en la Pologna blers artists talians da Firenza, Padua e Milaun. Menziun speziala merita la Chapella da Sigismund sper la Catedrala da Wawel; quella furma l’exempel il pli genuin da la renaschientscha taliana ordaifer l’Italia. La predominanza taliana en Pologna è er sa mantegnida dal temp dal manierissem e dal baroc. Sper accents d’artists indigens èn alura er sa fatgas valair pli ferm influenzas saxonas ed ucranaisas. Il pli impurtant represchentant dal classicissem en Pologna è stà il danais Bertel Thorvaldsen, dal qual derivan blers monuments a Varsovia e Cracovia.

La pictura romantica è sa sviluppada en la Pologna suenter las spartiziuns; ella tracta temas politicas ubain mistics. Dal temp dal positivissem dominava la pictura istorica cun ils represchentants Juliusz Kossak, ils frars Maksymilian ed Aleksander Gierymski e Jan Matejko. Józef Mehoffer e Stanisław Wyspiański han sviluppà la direcziun da la Giuvna Pologna entaifer l’art figurativ. Dals artists dal tranterguerras èn da numnar Bruno Schulz e Wojciech Weiss. Durant la Segunda Guerra mundiala han ils naziunalsocialists e soviets engulà blers stgazis d’art or dals museums polonais. In grond dumber da questas ovras, sco per exempel il ‹Purtret d’in giuven› da Raffael èn restads sparids fin oz. Dal temp da la Republica populara ha dominà il sozrealissem. Tuttina han artists sco Tadeusz Kantor, Piotr Potworowski, Władysław Hasior u Nikifor Krynicki pudì dar agens accents. 

Tar ils pli vegls monuments architectonics ch’èn sa mantegnids en la Pologna sa tracti da crests-fossa e da circuls da crappa cun funcziun cultica. L’architectura cristiana è arrivada en il 9avel tschientaner en furma da la preromanica. En quest stil èn vegnids erigids ils chastels e las baselgias dals Polans. Dal temp da la romanica èn suandadas las emprimas catedralas (a Gniezno, Cracovia, Wrocław, Kołobrzeg e Poznań) e claustras (p.ex. a Tyniec).

Dal temp da la gotica ha dominà en il nord la gotica da quadrels ed en il sid ina cumbinaziun da quadrels e crap da chaltschina. Il pli grond edifizi da quadrels da la gotica insumma furma il chastè da Malbork; la pli gronda baselgia da quadrels dal mund è la baselgia da nossadunna a Gdańsk.

Il temp dad aur da l’architectura polonaisa ha cumenzà cun la gotica antica e tanscha sur la renaschientscha ed il manierissem fin en il baroc tempriv. Da quest temp (1350–1650) derivan ils pli impurtants edifizis da la Pologna, e sco culminaziun insumma il chastè roial Wawel a Cracovia. Quel è vegnì reproducì da l’aristocrazia en tut il pajais. Il center da la renaschientscha ha furmà la Pologna dal Sid, surtut la regiun enturn la Pitschna Pologna e la regiun enturn Lwiw. A medem temp è sa sviluppada en il temp da transiziun da la gotica tardiva a la renaschientscha l’architectura burgaisa citadina ch’ha manà sper bleras baselgias, a chasas-cumin represchentativas e blers auters edifizis publics. Da quel temp èn alura vegnids blers architects talians en Pologna, adattond surtut il stil da Firenza a las relaziuns climaticas da l’Europa Centrala. Bleras da questas ovras èn però vegnidas disfatgas dal temp da las guerras svedaisas en il 17avel tschientaner. 

Dal temp dal baroc è alura la nova chapitala Varsovia sa sviluppada ad in nov center architectonic. Il pli impurtant architect da quel temp è stà Tylman van Gameren, oriund dals Pajais Bass, ch’ha projectà tschients chastels en tut il pajais. Gronds palazs en il stil da Versailles èn vegnids erigids a Varsovia, en la Masovia ed en la Pologna da l’Ost.

Il baroc tardiv ed il rococo èn segnads dal temp dals retgs saxons e da l’ultim retg polonais Stanisław Poniatowski. Gia durant ils ultims onns da regenza da Poniatowski ha alura cumenzà l’epoca dal classicissem. En quest stil è vegnì erigì dad Antonio Carozzi il teater a Varsovia ch’era da quel temp il pli grond en tut il mund. Vitiers èn vegnids ils edifizis da la bursa da Varsovia e da la banca da la Pologna. 

Ils centers da l’architectura polonaisa dal 19avel tschientaner èn stads las citads da Varsovia e Łódź, nua ch’èn vegnids erigids blers chastels en il stil da l’istorissem e pli tard da la secessiun. Er en la Pologna dal Sid èn vegnids erigids blers edifizis en quest stil; l’Emprima Guerra mundiala ha però manà qua a vastas destrucziuns. Blers edifizis èn vegnids reconstruids en il stil da l’Art déco (p.ex. l’edifizi dal Sejm u ils museums naziunals a Varsovia e Cracovia).

A la pli gronda destrucziun da substanza architectonica insumma ha però manà la Segunda Guerra mundiala. La citad da Varsovia è vegnida destruida sistematicamain, ils edifizis en la Pologna da l’Ost èn vegnids sut domini sovietic e tut las grondas citads da la Pologna cun excepziun da Cracovia èn vegnidas donnegiadas considerablamain tras acziuns da guerra. Ils projects da reconstrucziun dal suenterguerra èn vegnids mess ad ir a moda exemplarica – ils restauraturs polonais giaudan renum mundial – ma n’èn anc ditg betg terminads. La citad veglia e nova da Varsovia sco er il quartier da la Wisła Mariensztat èn vegnids refatgs en ils onns 1970; il chastè roial è suandà en ils onns 1980. Intgins ulteriurs palazs han ins reconstruì a partir dals onns 1990 u sa chattan anc en reconstrucziun. La substanza architectonica dal 19avel tschientaner en il center da Varsovia para però dad esser persa per adina. A ses lieu èn vegnids erigids edifizis monumentals en il stil dal sozrealissem (il Palaz da cultura, la Plazza da la constituziun ed il quartier MDM). En ils onns 1990 ha inizià in boom da construir sgrattatschiels, ils quals èn vegnids concepids d’architects da renum sco Norman Foster u Daniel Libeskind. Quels sa gruppeschan surtut enturn l’Alea da Gion Paul II.

Sper ils chanals da televisiun da dretg public (Telewizja Polska, TVP) datti dus ulteriurs emetturs privats: TVN e Polsat. Analog al svilup en auters pajais èn las purschidas vegnidas cumplettadas ils ultims onns cun chanals da novitads, da cultura, da documentaziun, da sport e da films.

Polskie Radio emetta trais programs da dretg public naziunals e maina ina spessa rait da 17 emetturs statals regiunals. A partir dals onns 1990 èn vegnids vitiers ils emetturs privats Radio Zet e RMF FM. Ina spezialitad dal mund da las medias en Pologna furma la ferma preschientscha d’emetturs da ferma orientaziun religiusa (TV Trwam, Radio Maryja) ch’èn derasads en circuls catolic-conservativs.

Las gasettas dal di cun il pli grond dumber da l’ediziun èn las gasettas da boulevard ‹Fakt› e ‹Super Express› sco er ‹Gazeta Wyborcza› e ‹Rzeczpospolita›. Impurtants magazins emnils èn ‹Gość Niedzielny›, ‹Polityka›, ‹Newsweek Polska› e ‹Sieci›.

Ils pli enconuschents portals online en Onet.pl, Wirtualna Polska ed Interia.pl. Il 2016 faschevan ca. 28 milliuns Polonais diever da l’internet (72,4 % da la populaziun).

Ils usits naziunals e regiunals vegnan surtut tgirads en las regiuns ruralas. Blers dad els èn colliads cun la confessiun catolic-romana, ina part er cun la baselgia ortodoxa. Ulteriuras tradiziuns èn colliadas cun las stagiuns. 

Enconuschents artisanadis ch’èn colliads cun usits u tradiziuns religiusas furman l’iconografia, l’entagl en lain e las retgamadas. Enconuschents èn er ils costums tradiziunals che vegnan tgirads vinavant. In tipic element architectonic che regorda a la tradiziun religius èn las bleras chapellas sper via, surtut en las Beskidas ed en la Masovia.

Medemamain part da l’ierta culturala fa la musica tradiziunala (klezmer gidieu, musica da chombra, mazurkas, polonaisas, krakowiaks e polcas), en pli il saut, il teater tradiziunal e la poesia dialectala dals Gorals, Caschubs e Silesians.

La cuschina polonaisa è surtut colliada cun las cuschinas dals stadis vischins a l’ost da la Pologna; daspera datti er influenzas nà da l’ulteriura Europa Centrala e da la Scandinavia.

Tar las tratgas naziunalas tutgan Pierogi, Gołąbki, Bigos e Barszcz. Las bavrondas betg alcoholicas las pli derasadas èn té e café; tar las bavrondas alcoholicas èn quai vodka e biera. La producziun da vodka è cumprovada l’emprima giada l’onn 1405 a Sandomierz en il sidost dal pajais.

Pervi dals blers lais e la lunga riva da sablun a la Mar da l’Ost èn divers sports d’aua fitg populars en la Pologna (t.a. navigar a vela, surfar, sfunsar, cajac, nudar e pestgar). Dapi che las vias fluvialas èn vegnidas revitalisadas, è il far vacanzas sin bartgas-chasa sa sviluppà ad in factur economic. En la muntogna è derasà il viandar, il ski alpin e snowboard. Fitg popular è il sigl cun skis, en pli vegn pratitgà il passlung ed il sport cun schlitta da chauns. Abstrahà da questas atgnadads colliadas cun la topografia dal pajais èn ballape, ballarait, ballamaun e ballabasket ils sports ils pli derasads e populars. Il 2012 han la Pologna e l’Ucraina realisà communablamain il campiunadi europeic da ballape.

Sper ils dis da festa dal chalender liturgic vegnan festivads il di da la constituziun dal 1891 (3 da matg) ed il di da l’independenza da la Pologna suenter l’Emprima Guerra mundiala (11 da november).




</doc>
<doc id="6759" url="https://rm.wikipedia.org/wiki?curid=6759" title="Ungaria">
Ungaria

La Ungaria è in pajais da l'Europa orientala. Sia chapitala è Budapest.


</doc>
<doc id="6760" url="https://rm.wikipedia.org/wiki?curid=6760" title="Canada">
Canada

Il Canada èn in pajais da l'America dal Nord. Sia chapitala è Ottawa.

Las linguas uffizialas èn l'englais ed il franzos.


</doc>
<doc id="6762" url="https://rm.wikipedia.org/wiki?curid=6762" title="Slovachia">
Slovachia

La Slovachia è in pajais da l'Europa centrala. Sia chapitala è Bratislava.


</doc>
<doc id="6763" url="https://rm.wikipedia.org/wiki?curid=6763" title="Laos">
Laos

Laos è in pajais en l'Asia. Sia chapitala è Vientiane.


</doc>
<doc id="6765" url="https://rm.wikipedia.org/wiki?curid=6765" title="Gabun">
Gabun

Il Gabun è in pajais da l'Africa. Sia chapitala è Libreville.


</doc>
<doc id="6766" url="https://rm.wikipedia.org/wiki?curid=6766" title="Gambia">
Gambia

La Gambia è in pajais da l'Africa. Sia chapitala è Banjul.


</doc>
<doc id="6774" url="https://rm.wikipedia.org/wiki?curid=6774" title="Lecco">
Lecco

Lecco ("Lecch" in l'idiom dal lö, pronunzcho scu "lèk") es üna cited taliauna da var 47.000 abitants. Ella as chatta in Lombardia ed es la chapitela da la Provinza cun listess nom.

Lecco as chatta illa part la pü meridiunela dal ram del lej da Com, sülla spuonda orientela, inua cha il flüm Adda vain our dal lej. Quist flüm vain traverso da trais punts: la Punt Kennedy (da la mited dal tschientiner passo), la Punt Veglia (dal 13. tschientiner) e la Punt Manzoni (dal 1985).

La cited es circundeda da bgeras muntagnas: las püssas renumnedas sun il San Martino, il Due Mani ("Duos Mauns"), il Melma, il Piz Erna, il Resegone ("Granda Resgia") e'l Magnodeno.

Lecco es eir traverseda da trais ovas: Gerenzone, Caldone e Bione.

Il territori da Lecco es uschè resulto da la fusiun da ündesch vschinaunchas, chi ho gieu lö traunter il 1923 e'l 1928: Lecco, Castello sopra Lecco, San Giovanni alla Castagna, Rancio di Lecco, Laorca, Olate, Acquate, Germanedo, Belledo, Maggianico e Chiuso.
Hoz es la cited partida in tschinch circuls:

L'economia da la cited da Lecco as basa eir hoz sün l'industria dal fier, ma las fabricas las pü veglias e renumnedas ("Fiocchi", "Badoni" e "Caleotto") sun gnidas serredas u dvantedas pü pitschnas, uschè scu la "Riello" (fabrica da maschinas da s-chodamaint) e l"'Icam" (fabrica da tschiculatta, chi bod faro müdeda a Orsenigo, tar Com).

In las ultims ans s'ho sviluppo il turism, attro dal lej e dals lös, inua cha Alessandro Manzoni ho piglio inspiraziun per scriver sieu pü renumno roman, "I Promessi Sposi".

Ils monumaints da vzair a Lecco sun:

Las personas las pü renumnedas, chi sun naschieus u haun abito a Lecco sun:


</doc>
<doc id="6785" url="https://rm.wikipedia.org/wiki?curid=6785" title="Tschechia">
Tschechia

La Tschechia (tschec "Česko"), uffizialmain Republica Tscheca (tschec "Česká republika"), è in stadi da l’Europa Centrala cun radund 10,6 milliuns abitants (2016). Il pajais sa cumpona da las regiuns istoricas Boemia e Moravia sco er da parts da la Silesia. En il vest cunfinescha la Tschechia cun la Germania, en il nord cun la Pologna, en l’ost cun la Slovachia ed en il sid cun l’Austria. La chapitala furma la metropola Prag; ulteriuras citads grondas èn Brno, Ostrava, Plzeň, Liberec ed Olomouc. La lingua uffiziala dal pajais è il tschec.

En il 6avel tschientaner èn ils Slavs immigrads en la Boemia, en il 7avel tschientaner è il territori daventà ina part dal Reginavel da Samo. A l’entschatta dal 9avel tschientaner èn ils Tschecs vegnids superads dals Francs ed integrads en il Reginavel francon, vers la fin dal millenni han els fatg part per curt temp dal Reginavel da la Moravia. Il stadi boem (tschec) unì è sa furmà en il 10avel tschientaner sut la dinastia dals Přemyslids, en il 11avel tschientaner è il Contadi da la Moravia vegnì subordinà a la Boemia ed il 1085 è suandada la fundaziun dal Reginavel da la Boemia. Entaifer il Sontg Imperi roman aveva quel in status spezial; sut ils Přemyslids e Luxemburgais ha el dominà vastas parts da l’Europa continentala. En rom da l’avanzament dals Habsburgais e da la Guerra da trent'onns è il territori daventà ina part da la monarchia da Habsburg ed è restà lià a quella fin la fin da l’Emprima Guerra mundiala e la dissoluziun da l’Austria-Ungaria.

Il 1918 è vegnida fundada la Tschecoslovachia. La primavaira 1939 ha la Germania naziunalsocialistica occupà e dividì quella. La Slovachia è daventada in stadi per sai, entant che la part tscheca è vegnida transfurmada en il protectorat Boemia e Moravia. L’onn 1945 ha l’Armada cotschna liberà ed occupà il pajais cun sustegn da l’armada d’exil da la Tschecoslovachia. L’onn 1948, en rom da l’uschenumnada Culp da Prag, ha la Partida communistica (KSČ) surpiglià la pussanza. Sco stadi satellit da l’Uniun sovietica è il pajais daventà ina part dal bloc da l’ost e commember dal Patg da Varsovia. Il 1968 han truppas dal Patg da Varsovia abattì il moviment da refurma da la Primavaira da Prag. Il 1989, suenter la Revoluziun da vali, è vegnida restabilida sut Václav Havel la democrazia. La Republica Tscheca odierna è naschida il prim da schaner 1993 sco in dals dus stadis successurs da la Tschecoslovachia. L’onn 1999, otg onns suenter la schliaziun dal Patg da Varsovia, è il stadi daventà commember da la NATO ed il prim da matg 2004 è el entrà en l’Uniun europeica.

La Tschechia furma in stadi industrial; ses product naziunal brut per persuna cuntanscha la pli auta valur da tut ils anteriurs commembers dal Cussegl per agid economic vicendaivel. Tenor il Human Development Index sa chattava il pajais il 2016 sin plazza 28.

Topograficamain sa cumpona la Tschechia da plirs gronds batschigls; quels vegnan mintgamai circumdads e sutdividids tras muntognas.

Il pajais cunfinescha en il vest e nordvest cun la Germania (810 km), en il nord cun la Pologna (762 km), en l’ost e sidost cun la Slovachia (252 km) ed en il sid cun l’Austria (466 km).

Al sidvest da la Tschechia sa chatta il Guaud da la Boemia (1000 fin 1400 m), en il nordvest las Muntognas Metallicas (cun il Klínovec, 1244 m) ed en il nord las Sudetas, las qualas cuntanschan en las Muntognas dals Gigants cun il Sněžka in’autezza da 1602 m. Al sidost da las Muntognas Metallicas sa derasan d’omaduas varts da l’Elba (tschec: Labe) las Muntognas mesaunas da la Boemia. 

La Boemia e la Moravia èn divididas ina da l’autra tras l’Autezza boemian-morav (600 fin 800 m). La part orientala da la Moravia fa gia part da l’Avantterren da las Carpatas ed en il sid appartegna ella al Batschigl da Vienna. Ses cunfin oriental vers la Slovachia furmas las Muntognas Beschidas e Carpatas Alvas sco er la Morava; be il cunfin meridiunal vers l’Austria Bassa consista per gronda part d’in flum, numnadamain da la Thaya ch’è segnada da vasts meanders. 

Ils batschigls che caracteriseschan la cuntrada da la Tschechia èn fitg fritgaivels. Uschia è la Boemia enconuschenta sco pajais da producziun da biera e la Moravia è segnada da la viticultura.

La Tschechia è situada en la zona temprada. La temperatura media annuala munta a 7,9 °C. Ils envierns èn miaivels (favrer: 0,5 °C), las stads betg fitg chaudas (zercladur: 18,6 °C). Las precipitaziuns annualas muntan a Prag 508 mm; valurs in pau pli bassas datti en regiuns protegidas dal vent sco p.ex. en l’ost resp. sidost dal Guaud da la Boemia. 

L’avrigl 2014 dumbrava la Tschechia 10 517 400 abitants (1950: 8,9; 1970: 9,8; 1990: 10,3 miu.). Tar la dumbraziun dal pievel da l’onn 2001 furmavan ils Tschecs la pli gronda gruppa cun 90,5 %, suandads dals Moravs cun 3,7 % e dals Slovacs cun naziunalitad tscheca cun 1,9 %. Fin il 1980 na vegniva betg fatg la differenza tranter Tschecs e Moravs. D’inditgar la Moravia sco naziunalitad vegn resguardà sco expressiun patriotica; il 1991, tar l’emprima dumbraziun, han anc 13,2 % da la populaziun inditgà d’esser Morav.

Quasi tar tut las minoritads etnicas croda il dumber da la populaziun: ils Polonais furman anc radund 0,5 %, ils Tudestgs 0,4 % da la populaziun totala. La cumpart dals Roma percunter è probablamain bundant pli auta che quai ch’i resulta da la dumbraziun dal pievel. Ins stima che radund 250 000 fin 300 000 Roma vivian en la Tschechia, quai che muntass ina quota da populaziun da radund 3 %. Blers Roma vivan en regiuns perifericas dal pajais ed en quartiers da citads grondas segnads da structuras socialas pli flaivlas. Per differents motivs (schientscha naziunala pauc sviluppada, discriminaziun, identificaziun sco Tschecs) tendeschan blers dad els d’inditgar autras etnias en rom da las dumbraziuns dal pievel.

La cumpart da las persunas da l’exteriur è creschida cuntinuadamain dapi l’onn 2000 ed è sa dublegiada fin il 2008 sin 410 000. Tut en tut vivevan il 2008 3,9 % esters. Malgrà l’augment sa chatta questa valur anc adina cleramain sut la media europeica. La pli gronda gruppa entaifer ils esters furman ils Ucranais cun 1,21 %, suandads dals Slovacs (0,67 %), Vietnamais (0,54 %), Russ (0,24 %), Polonais (0,2 %) e Tudestgs (0,17 %). 

Tenor la dumbraziun dal pievel dal 2011 èn 10,3 % da la populaziun da confessiun catolic-romana e 0,9 % protestants. 3,2 % appartegnan ad ulteriuras gruppas religiusas (15 000 testimonis da Jehova, 10 000 muslims, 7000 budists, 5000 gidieus). 45,2 % da la populaziun na fan però nagin’indicaziun areguard lur religiun ed ulteriurs 6,7 % inditgeschan d’esser cartents senza appartegnair ad ina confessiun specifica. Ina particularitad furma la baselgia ortodoxa; suenter la dissoluziun da la Tschecoslovachia ha quella mantegnì ses territori oriund, uschia ch’ella represchenta oz ina cuminanza da cretta binaziunala. Dals bundant 77 000 Tschecs e Slovacs ortodoxs l’onn 2001 eran bundant 23 000 da naziunalitad tscheca. 

In impurtant di da festa dals cristians furma ils 5 da fanadur. Quel di vegn regurdà a l’arrivada dals apostels slavs Kyrillos e Methodios en la Gronda Moravia l’onn 862. 

Fin il 2013 è la gronda part dal possess da las baselgias – ch’era vegnì exproprià suenter la Segunda Guerra mundiala – vegnì restituì. Persuenter han ins sbassà las subvenziuns statalas a favur da las baselgias.

Tenor in’enquista represchentativa dal 2005 han 19 % dals umans en Tschechia inditgà da crair en Dieu e 50 % in pau pli general en ina forza spirituala. 30 % han inditgà da crair ni en in Dieu ni en ina forza spirituala e 4 % eran indecis.

L’aspectativa da vita muntava il 2015 a 78,2 onns (umens: 75,1 onns; dunnas: 81,2 onns). 15,0 % da la populaziun appartegnevan a la gruppa da vegliadetgna da 0 fin 14 onns; 66,5 % a la gruppa da 15-64 onns e 18,5 % a la gruppa sur 65 onns. La creschientscha demografica dumbrava il 2015 0,1 %, la rata da fertilitad 1,5 naschientschas per dunna.

La gronda part dals Tschecs abitan en atgnas immobiglias: il 2008 vivevan radund 40 % en lur atgna chasa e 20 % dals tegnairchasa en lur atgna abitaziun. 23 % abitavan sco locataris, ulteriurs 12 % en abitaziuns da societads cooperativas. Il 1995 vivevan be 2 % en atgnas abitaziuns, il 2005 eran quai gia 18 %. Entaifer il medem spazi da temp è la cumpart dals tegnairchasa che vivevan en locaziun crudà da 40 sin 25 %.

Radund 75 % dals abitants da la Tschechia vivan en citads. Tenor la situaziun dal 2010 avevan las pli grondas citads dal pajais il suandant dumber d’abitants: 

‹Čechy› è il pled tschec per Boemia; quel vegn per part er duvrà a moda simplifitganta per l’entira Tschechia, inclusiv la Moravia e la Silesia. Ils adjectivs ‹tschec› e ‹boem›/‹boemian› sa cloman a moda identica ‹český›. Tenor ina ditga è Čech stà il bab fundatur dal pievel dals Tschecs.

‹Česko› è la furma curta tscheca dal num uffizial ‹Česká republika›. Il term è documentà dapi il 1777. Avant il 1992 è el però vegnì duvrà be darar (danor en circuls d’experts e sco equivalent da ‹Slovensko› (‹Slovachia›) en las discussiuns politicas enturn il 1918 e 1968. Cumbain che quest term è cuntegnì en ils vocabularis uffizials ed en glistas da terminologia, n’era el strusch en diever en la publicitad e valeva sco arcaic. Dapi l’independenza statala sa fa questa furma curta però valair adina dapli. Il 2004 ha il senat tschec cusseglià da duvrar supplementarmain a Česká republika er la furma Česko.

Sco il tudestg enconuscha er il rumantsch duas denominaziuns dal pajais: ‹Tschechien› – ‹Tschechia› ["tschéchia"] e ‹Tschechei› – ‹Tschechia› ["tschechìa"]. Quest’ultima furma è marcada en il Pledari grond sco varianta istorica. Las proximas expectoraziuns s’orienteschan al svilup da la terminologia tudestga, valan analog però er per il rumantsch.

La denominaziun ‹Tschechei› è vegnida duvrada dapi la furmaziun da la Tschecoslovachia il 1918. Ina derasaziun pli vasta da quest term (sper ‹Boemia) sa lascha constatar a partir dals onns 1930. A medem temp è la noziun pli veglia ‹Tschechien› quasi vegnida dal tuttafatg ord diever. Oz posseda il term ‹Tschechei› però ina connotaziun negativa pervi da ses diever dal term dal naziunalsocialissem (oravant tut pervi da la designaziun ‹Rest-Tschechei›). Surtut la generaziun pli veglia en Tschechia collia il term cun il temp dal naziunalsocialissem.

En vista a la divisiun da la Tschecoslovachia il prim da schaner 1993 ha stuì vegnir chattada ina nova denominaziun uffiziala tudestga per il nov stadi. Resguardond ils arguments descrits survart ha ina cumissiun uffiziala, sustegnida da linguists tudestgs ed austriacs, proponì ‹Tschechien›. Dapi lura è da chattar en ovras da consultaziun tudestgas be pli ‹Tschechien› sco furma curta da ‹Tschechische Republik›, entant che la furma ‹Tschechei› è oz plitost nunusitada.

La preschientscha d’umans dal temp paleolitic pli vegl sa lascha be supponer. Tar ils chats da guaffens ils pli vegls è il status sco artefacts contestà. Dal temp paleolitic mesaun èn enconuschents guaffens che vegnan attribuids al "Homo erectus" sco er taunas e champs dal neandertaler. Il paleolitic tardiv è l’èra dals umans da Cro-Magnon. Ils pli enconuschents relicts dal paleoliticum stattan en connex cun la cultura dals chatschaders da mamuts da Gravettian; lur temp da fluriziun croda en ils onns 29 000–24 000 a.C. ed è surtut collià cun lieus da chat moravs sco Dolní Věstonice.

Da 5300 fin 4500 a.C. è documentada ina vasta colonisaziun neolitica. A la fin dal neoliticum tardiv è la cheramica da cordas represchentada cun plirs gronds champs da fossas en la Boemia dal Nord ed en pli la cultura da cups en furma da zains. Dal temp da bronz è surtut da numnar la cultura d’Unetice. Igl èn suandadas la cultra da crests-fossa e la cultura da santeris cun urnas. Dal temp da Latène èn parts da la Tschechia odierna vegnidas colonisads dal pievel celtic dals Boians; dal num latin da quels, "Boiohaemum" deriva il num ‹Boemia›. Als Celts èn suandads a l’entschatta da l’emprim tschientaner s.C. pievels germans, ils Marcomans en la Boemia ed ils Quads en la Moravia. Dal temp da la migraziun dals pievels laschan fastizs archeologicas e funtaunas istoricas supponer ch’il territori saja vegnì depopulà. Vers l’onn 550 èn immigrads Slavs che derivavan probablamain da la regiun situada a l’ost dal Dnjepr. La furma da lur domini sco ch’ella ha existì tranter il 623 ed il 658 è vegnida enconuschenta sco Reginavel da Samo. Da 768 fin 814 ha la Boemia probablamain fatg part da la sfera d’influenza francona sut Carl il Grond.

Il pli tard durant l’emprim terz dal 9avel tschientaner è sa furmà sut prinzi Mojmir I il Reginavel dals Moravs; ad el èn suandads ils prinzis Rastislav l’onn 846 e Svatopluk I l’onn 870. L’onn 864 èn arrivads ils muntgs bizantins Kyrillos e Methodios en la Moravia. Els han fundà la liturgia slava. L’onn 869 è Kyrillos mort, quai ch’ha muntà la fin da la missiun bizantina. Da 888/890 fin 895 ha la Boemia fatg part dal Reginavel dals Moravs. Il 894 è Svatopluk mort; quai ha manà successivamain a la ruina dal Reginavel dals Moravs ed al return a la baselgia e cultura latina da tempra occidentala.

L’onn 895 ha prinzi Spytihněv acceptà a Regensburg la predominanza ostrofrancona en il territori da la Boemia. Il 907 è la Moravia definitivamain stada a fin sco reginavel grond. Il 929 (u 935) è il Přemyslid Václav vegnì assassinà da ses frar Boleslav; dapi lura vegn el venerà sco sontg patrun dal pajais (son Vintschegn). L’onn 973 ha son Wolfgang, l’uvestg da Regensburg, dà ses consentiment a la fundaziun d’in uvestgieu a Prag. L’emprim uvestg è daventà Dětmar, il segund sontg Adalbert (Vojtěch). Il 1003 ha Boleslaw I da la Pologna conquistà la Boemia (fin il 1004) e l’onn 1031 è la Moravia vegnida attribuida a la Boemia (e transfurmada il 1882 en in marchesat). Il 1038 è Břetislav I da la Boemia penetrà en la Pologna ed ha prendì da Gnesen las reliquias da son Adalbert.

L’onn 1085 è il Přemyslid Vratislav II vegnì curunà sco emprim retg boemian; il titel correspundent al ha surdà Heinrich IV, l’imperatur dal Sontg Imperi roman. En il 12avel e 13avel tschientaner èn immigrads colonisaturs tudestgs en las zonas da cunfin da la Boemia. L’onn 1212 ha l’imperatur Friedrich II concedì al regent boemian Ottokar I Přemysl l’ereditad dal titel da retg. Dapi quel temp era il Reginavel da la Boemia integrà en il Sontg Imperi roman, disponiva però d’ina vasta autonomia. Ils regents da la Boemia faschevan part dals set prinzis electurs. Sco commember da quest gremi disponiva il retg boemian da grond’influenza politica entaifer l’Imperi.

Dapi l’onn 1300 ha existi per curt temp in’uniun persunala boemian-polonaisa sut Václav II e Václav III (retg titular en Pologna). L’onn 1306 è Václav III vegnì assassinà ad Olomouc, quai ch’ha muntà la fin da la dinastia dals Přemyslids.

L’onn 1310 ha Johann da Luxemburg (tschec: Jan Lucemburský), il figl da l’imperatur Heinrich VII, maridà la princessa boema Elisabet (tschec: Eliška Přemyslovna), la figlia da Václav II, ed è daventà retg da la Boemia. Suenter sia mort en la Battaglia da Crécy al è suandà il 1347 ses figl Karl IV sco retg da la Boemia (sco Karel I). L’onn 1348 ha Karl IV fundà a Prag l’emprima universitad al nord da las Alps.

Il 1355 è Karl IV vegnì curunà a Roma sco imperatur dal Sontg Imperi roman. El ha elegì Prag sco citad residenziala. L’onn 1356 ha Karl IV publitgà la Bulla dad aur che dueva furmar la pli impurtanta ‹constituziun› dal Sontg Imperi roman fin la fin da quel l’onn 1806. Tranter auter èn vegnidas regladas en la Bulla dad aur las modalitads da l’elecziun dal retg tudestg-roman tras ils prinzis electurs e da la curunaziun. L’onn 1378 ha Karl IV repartì en ses testament il possess territorial sin ses figls. La part centrala che consistiva dal Reginavel da la Boemia è vegnida attribuida a ses figl Václav IV, il qual è er daventà retg tudestg. A quel è suandà l’onn 1420 Sigismund sco retg da la Boemia.

L’onn 1415 è il refurmatur da la baselgia Jan Hus vegnì condemnà a chaschun dal Concil da Constanza sco ereticher e brischà sin il stgandler. Quai dueva segnar l’ulteriur svilup dal moviment dals hussits. Tranter il 1415 ed il 1434 è la situaziun politica e religiusa en la Boemia stada fermamain sut influenza dals hussits. Suenter pliras sconfittas da sias armadas en la Boemia era la sfera d’influenza dal retg da la Boemia ed Ungaria ed imperatur roman Sigismund en ses agen possess ereditar reducì per temps sin regiuns perifericas (t.a. sin la Boemia dal Sid che steva sut il domini da la famiglia aristocrata Rosenberg), sin las duas Lausitz, la Silesia e parts dal contadi da la Moravia. Ils pli impurtants chaus d’armada dals hussits eran Jan Žižka e suenter sia mort il 1424 Prokop Holý. Sco center dal moviment dals hussits è vegnida fundada la citad Tábor. L’ala radicala dal moviment è pir vegnida battida l’onn 1434 en la Battaglia da Lipan. Il 1458 è Jiří z Poděbrad vegnì elegì dals stans boems sco retg da la Boemia; el è uschia stà l’emprim retg proto-protestantic da l’Europa.

Suenter la mort dal retg Jiří z Poděbrad l’onn 1471 èn ils stans boemians sa decidids per la dinastia polonais-lituana dals Jagellons sco novs regents dal Reginavel. L’emprim dad els è stà Vladislav II. Il segund regent or da questa dinastia, Ludvík II, è mort en la Battaglia sper Mohács cunter ils Tircs, la quala è ida a fin cun ina greva terrada da si’armada. Uschia è la curuna da la Boemia e da l’Ungaria puspè stada libra.

Dal 1526 fin il 1918 ha il Reginavel da la Boemia, la Tschechia dad oz, appartegnì cun tut ils pajais da la curuna da Václav al domini dals Habsburgais. Ils stans boemians han acceptà il 1526 il Habsburgais Ferdinand I sco retg da la Boemia. L’onn 1547 è prorutta ina sullevaziun dals stans boemians cunter Ferdinand I. Suenter che quella è stada abattida, èn vegnidas proclamadas emprimas restricziuns dals privilegis ch’il Reginavel da la Boemia aveva giudì fin qua, senza però tangar la libertad da religiun factica.

L’onn 1583 è l’imperatur Rudolf II, il biadi da Ferdinand I, tratg cun l’entira curt da Vienna a Prag. Uschia è la chapitala da la Boemia puspè avanzada ad in impurtant center da politica, art e scienza. Il 1609 ha Rudolf II proclamà la brev da maiestad ch’ha concedì libertad da religiun. L’onn 1611, anc dal temp da vita da Rudolf II, ha ses frar Matthias surpiglià la pussanza en il Reginavel da la Boemia. Suenter la mort da Rudolf è Matthias er vegnì elegì il 1612 sco imperatur roman. Dapi lura han las dispitas confessiunalas en la Boemia danovamain piglià fieu.

Cura che la malcuntentientscha cun la politica da l’imperatur envers lur pajais ha cuntanschì il 1618 sia culminaziun, èn plirs represchentants dals stans boemians, ch’eran per gronda part da confessiun protestanta, penetrads en la chanzlia dal chastè da Prag (il Hradschin) ed han bittà or da fanestra dus statalters imperials ed in scrivant. Tuttas trais persunas han survivì l’attentat senza pli grondas blessuras. Quest’uschenumnada Segunda Defanestraziun da Prag ha mess ad ir la sullevaziun boemiana cunter l’imperatur. La sullevaziun dueva furmar il punct da partenza da la Guerra da trent'onns (1618–1648), la quala ha devastà vastas parts da l’Europa e surtut da la Germania.

L’onn 1619 è mort l’imperatur Matthias. L’avust dal medem onn han ils stans boemians elegì il protestant tudestg Friedrich von der Pfalz sco nov retg da la Boemia. Cura che Friedrich è vegnì curunà l’atun a Prag ed ha elegì questa citad sco sia residenza, è il conflict cun ils Habsburgais daventà ina chaussa da l’Imperi. L’onn 1620 ha gì lieu la Battaglia da la Muntogna Alva sper Prag. Quella è ida a fin cun ina sconfitta decisiva per ils stans da la Boemia e la victoria da l’armada imperiala.

Friedrich von der Pfalz è fugì or dal pajais (‹retg d’enviern›, perquai ch’el ha be regì durant in enviern). Ils cumandants da la sullevaziun da la Boemia – en tut 27 aristocrats e burgais da Prag, tant da derivanza tscheca sco er tudestga – èn vegnids executads ils 21 da zercladur 1621 sin la plazza da la citad veglia a Prag, intgins dad els a moda crudaivla. Blers protestants, tranter els impurtants represchentants da l’aristocrazia boemiana e da la vita spiertala sco l’uvestg dals frars boemians Johann Amos Comenius, han bandunà il pajais ed elegì l’exil. Lur vasts bains èn vegnids confiscads ed attribuids als aderents da la partida catolica ed impurtants chaus d’armada da l’imperatur, sco per exempel Wallenstein.

Il temp suenter la Battaglia da la Muntogna Alva vegn numnà en l’istoriografia tscheca l’epoca dal "temno", il temp da la stgiradetgna. Anc durant la Guerra da trent’onns ha l’imperatur Ferdinand II (1619–1637) chatschà tras ina rigurusa politica da suppressiun cunter ils na-catolics en ses domini, surtut en ils pajais ereditars habsburgais incl. il Reginavel da la Boemia. En ils territoris boemians è tudestg l’emprim vegnì declerà sco segunda lingua uffiziala, ma bainspert è il tschec quasi vegnì chatschà dal tuttafatg or dals uffizis ed or dal diever da las elitas. La posiziun statala particulara dal Reginavel da la Boemia entaifer l’Imperi è formalmain vegnì restrenschì be parzialmain; facticamain è l’independenza dal pajais però vegnida eliminada a lunga vista. Da qua davent e fin il 1918 è il pajais vegnì regnà nà da Vienna, nua che sa chattavan la curt e la regenza imperiala.

Tranter il 1780 ed il 1790 ha l’imperatur Joseph II realisà sias refurmas en il senn da l’absolutissem illuminà (sut il motto: «Tut per il pievel; betg tras il pievel.» In’impurtanta refurma è per exempel stada la dissoluziun da la serviladad l’onn 1781.

A partir da la fin dal 18avel tschientaner fin ca. 1885 ha alura gì lieu la renaschientscha naziunala dals Tschecs. Sco reacziun sin il centralissem viennais èn intellectuals s’organisads a partir da la fin dal 18avel tschientaner en il moviment naziunal tschec. Sustegnids da romantichers tudestgs han els pretendì la tgira, la renconuschientscha ed il diever da la lingua tscheca. A quai è suandà il giavisch suenter dapli autonomia politica. Per far valair l’atgna identitad culturala han ins fundà societads scientificas sco Matice česká u Matice moravská ed il moviment da gimnastica Sokol.

Immediat suenter il congress dals Slavs a Prag il zercladur 1848 è vegnida abattida la Sullevaziun da Tschuncaisma a Prag. Igl ha cumenzà il temp da l’industrialisaziun che dueva far da la Boemia la ‹spina dorsala industriala› da la monarchia dal Danubi. 

Suenter che l’imperatur Franz Joseph aveva sancziunà cun il patent da Silvester dal 1851 il neoabsolutissem, èn suandadas cun il diplom d’october dal 1860, il patent da favrer da 1861e la constituziun da december dal 1867 pliras emprovas da procurar als Tschecs tschertas libertads. Ma anc adina sa sentivan els dischavantagiads en congual cun ils Tudestgs ed ils Ungarais. Il Reginavel da la Boemia ha bain existì fin il 1918, ma betg tut ils Habsburgais han fatg la bregia da sa laschar curunar a Prag sco retg boem. Entant ch’igl èn vegnids concedids a l’Ungaria – sco reginavel en uniun persunala cun l’Austria – numerus dretgs naziunals, na dastgavan gnanc cumparair en ils pajais da la curuna boema (Boemia, Moravia, Silesia austriaca) gasettas en lingua tscheca.

Per stgaffir ina tscherta egualisaziun tranter l’Austria e la Tschechia ha il primminister austriac Badeni mess en vigur il 1897 in’ordinaziun areguard las naziunalitads, tenor la quala tut las vischnancas politicas en la Boemia e Moravia duevan vegnir administradas en duas linguas. Uschia è il tschec avanzà en omadus pajais da la curuna d’ina lingua minoritara ad ina lingua naziunala. Sinaquai han deputads da lingua tudestga bloccà il Cussegl da l’imperi austriac ed il 1899 ha l’ordinaziun areguard las naziunalitads stuì vegnir revocada. Er l’egualisaziun morava dal 1905 n’ha betg cuntanschì in success restant, uschia che la Dieta boema è vegnida schliada il fanadur 1913 tras patent imperial.

En l’Emprima Guerra mundiala (1914–1918) han ils Tschecs gì da cumbatter da vart da l’Austria. Cunter la monarchia è sa furmada en l’exil in’opposiziun tscheca e slovaca che vegniva manada da Tomáš Garrigue Masaryk; in grond dumber da Tschecs en l’exil han er sustegnì l’Entente militarmain cunter las Pussanzas centralas. Ils 28 d’october 1918 ha alura gì lieu la fundaziun da la Tschecoslovachia e Masaryk è daventà l’emprim president dal stadi. La Slovachia, ch’era fin qua suttamessa administrativamain a l’Ungaria, è s’associada sut Milan Rastislav Štefánik al nov stadi. Il 1919 ha gì lieu l’adesiun da la Transcarpazia (ch’è crudada il 1946 a l’Uniun sovietica) ed il 1920 da la regiun da Cieszyn.

Dal 1918 fin il 1938 ha existì l’uschenumnada Emprima Republica tschecoslovaca. En quella devi ina ferma minoritad tudestga che furmava la maioritad en las Sudetas. Tar la dumbraziun dal pievel da l’onn 1930 muntava la cumpart da la populaziun da lingua tudestga en l’entir territori da la Tschechia odierna 29,5 %. Ils Tudestgs en la Tschecoslovachia vegnivan represchentads dapi il 1919 tras la Deutsche Nationalpartei. La pli ferma fracziun tudestga entaifer la chombra da deputads a Prag èn però stads tranter il 1920 ed il 1933 ils socialdemocrats tudestgs. Sut lur parsura Ludwig Czech èn els daventads a partir dal 1929 partida da la regenza. Il 1933 ha Konrad Henlein fundà la Sudetendeutsche Partei (SdP). Cun sustegn da vart da la Germania ha quella adina puspè pretendì per la part dal pajais da lingua tudestga ina vasta autonomia u schizunt la separaziun da quella da la Tschecoslovachia; il Program da Karlovy Vary da la SdP da l’avrigl 1938 ha be anc fatg daventar pli critica la Crisa da las Sudetas. 

Suenter che l’Austria è vegnida unida cun il Reich tudestg, ha Adolf Hitler smanatschà d’invader las Sudetas. La Gronda Britannia e la Frantscha avevan tenor il Contract da Saint Germain in mandat da protecziun envers la Tschecoslovachia. Ultra da quai devi anc ulteriuras allianzas tranter la ČSR e la Frantscha resp. l’Uniun sovietica. Las regenzas da la Frantscha e da la Gronda Britannia èn stadas da l’avis ch’ina guerra smanatschanta possia vegnir evitada cun dar suenter (politica d’appeasement). Senza la participaziun da la regenza tschecoslovaca han Hitler, Mussolini, Chamberlain e Daladier suttascrit il settember 1938 la Cunvegna da Minca, tenor la quala la Tschecoslovachia ha stuì surlaschar las Sudetas a la Germania. Ils Tschecs han numnà questa cunvegna il «Dictat da Minca» u il «Tradiment da Minca». Radund in terz dal territori statal è crudà al Reich tudestg. Il prim d’october è sinaquai sa furmada la Segunda Republica federativa.
Ils 5 d’october 1938 è il president Edvard Beneš sa retratg ed è ì en l’exil en Gronda Britannia. Ses successur è daventà Emil Hácha. Suenter che truppas tudestgas han occupà ils 15 da mars 1939 la part dal pajais ch’era restada independenta («Rest-Tschechei»), han ins endrizzà il protectorat Boemia e Moravia. E l’Emprima Republica slovaca è daventada in stadi satellit dal Reich tudestg. Il matg 1942 è vegnì commess sin il protectur dal Reich Reinhard Heydrich in attentat mortal. Sco mesira da retorsiun han ils naziunalsocialists mazzà tut ils abitants dals vitgs Lidice e Ležáky. Durant il temp da l’occupaziun tudestga sa chattavan sin territori tschec il champ da concentraziun Theresienstadt sco er plirs champs exteriurs dal champ da concentraziun Flossenbürg, tranter auter Leitmeritz (Litoměřice).

Il 1945 è la Tschecoslovachia vegnida reconstituida facticamain tras il Program da Košice da la nova regenza sut primminister Zdeněk Fierlinger. Truppas americanas, sovieticas e tschecoslovacas han liberà il pajais. La lingia da demarcaziun sin la quala ins era sa cunvegnì en la Decleraziun da Jalta tranter ils territoris administrads dals Stadis Unids e quels sut administraziun sovietica passava per lung las citads da České Budějovice, Plzeň e Karlovy Vary.

Ils 5 da matg 1945 ha cumenzà la Sullevaziun da Prag cunter la pussanza d’occupaziun tudestga; ils 8 da matg è la Segunda Guerra mundiala stada a fin. Ils 9 da matg èn truppas sovieticas entradas a Prag. President Beneš ha puspè surpiglià la pussanza guvernativa. En rom da la reconstituziun dal stadi èn vegnids relaschads ils uschenumnads Decrets da Beneš. Sper fatgs administrativs usitads reglavan quels er l’expropriaziun da la facultad dals Tudestgs e lur bandischada or da la Tschecoslovachia; suenter la fin da la guerra vegnivan quels numnadamain resguardads sco «inimis dal stadi». Quest act da vendetga n’è mai vegnì elavurà giuridicamain, è vegnì tabuisà sur lung temp e discutà pir fitg tard en la publicitad. 

Il matg 1946 ha la partida communistica da la Tschecoslovachia (KSČ) gudagnà las elecziuns, ha fatg part da la regenza ed ha – grazia al sustegn da l’Uniun sovietica – pudì far valair ina grond’influenza. Klement Gottwald è sinaquai daventà primminister.

Il favrer 1948 han ils communists alura surpiglià dal tuttafatg il commando. La constituziun è vegnida midada ed il pajais è vegnì restructurà tenor model sovietic. Emprim uschenumnà «president da lavurants» è daventà Klement Gottwald. Il november 1952 è Rudolf Slánský vegnì sentenzià ensemen cun indesch ulteriurs accusads a la mort. L’onn 1957 è Antonín Novotný daventà president. A la Conferenza da Kafka il 1964 a Liblice è Franz Kafka vegnì reabilità. Igl èn sa fatgas valair adina dapli vuschs criticas ch’han clamà suenter refurmas; en rom dal quart congress da scripturs tschecs il zercladur 1967 è questa malaveglia s’exprimida en furma d’ina critica directa envers ils manaders politics dal pajais.

L’entschatta schaner 1968 ha il comité central relaschà Novotný da ses uffizi. Nov parsura da la KSČ è daventà Alexander Dubček; president dal stadi è daventà il general Ludvík Svoboda. L’entschatta mars è la cesura vegnida dismessa. Igl ha cumenzà l’uschenumnada ‹Primavaira da Prag›, da la quala l’ulteriur svilup dueva sa furmar a moda relativamain spontana. L’avrigl 1968 ha la KSČ sut Alexander Dubček mess en vigur in program d’acziun ch’aveva en mira in «socialissem cun fatscha umana» (libertad da reuniun, admissiun d’interpresas pitschnas, liberaziun da praschuniers politics).

Ils 21 d’avust 1968 ha cumenzà in’intervenziun militara: truppas sovieticas ed ulteriuras forzas armadas dal Patg da Varsovia han occupà la Tschecoslovachia. En rom da l’occupaziun ha Moscau proclamà la doctrina da Breschnew areguard la «suveranitad limitada dals stadis socialistics». En consequenza da quai èn blers Tschecs emigrads. La proxima etappa politica è vegnida numnada «normalisaziun». Il prim da schaner 1969 è entrada en vigur la constituziun areguard la federaziun tschecoslovaca; entaifer quella furmava la Republica socialistica tscheca ina da las duas republicas parzialas da la Tschecoslovachia. L’avrigl 1969 è Dubček vegnì remplazza tras Gustáv Husák sco secretari general da la KSČ.

Fatg sensaziun han las arsentadas da sasezs dals students Jan Palach e Jan Zajíc (schaner e favrer 1969) a l’entschatta da la ‹normalisaziun›.

En il decurs dals proxims onns è la ČSSR daventada in dals pli conservativs stadis commembers dal bloc da l’ost. Il schaner 1977 è vegnì fundà il moviment da burgais ‹Charta 77›.

Ils 17 da november 1989 ha la polizia supprimì a moda brutala ina demonstraziun da students, quai ch’ha manà a demonstraziuns cun fin a 750 000 participants. Ils 19 da november 1989 è il moviment da burgais daventà la forza principala entaifer la ‹Revoluziun da vali› en la Tschecoslovachia. Ils 10 da december 1989 ha il president dal stadi Gustáv Husák declerà sia demissiun.

Ils 28 da december 1989 ha l’assamblea federala elegì Alexander Dubček sco president. Ils 29 da december 1989 è ha l’assamblea federala elegì Václav Havel sco president da la ČSSR. L’entschatta dals onns 1990 han ins renumnà la Republica socialistica tscheca en Republica Tscheca. Ils 23 d’avrigl 1990 – suenter l’uschenumnada ‹Guerra dal segn da reflexiun› – è la Tschecoslovachia vegnida renumnada en Republica federativa tscheca e slovaca (ČSFR).

Il zercladur 1990 han gì lieu las emprimas elecziuns dal parlament libras en la ČSFR. Il fanadur 1990 è Václav Havel vegnì elegì sco president da la ČSFR. Il favrer 1991 è la ČSFR daventada commembra dal Cussegl da l’Europa. Il december 1991 ha il pajais suttascrit ina cunvegna d’associaziun a la Communitad europeica. La stad 1992 è l’econom Václav Klaus daventà primminister ed ha accelerà la privatisaziun da l’economia. 

Vladimír Mečiar è daventà primminister da la Slovachia. Cunter la voluntad da la maioritad da la populaziun èn Klaus e Mečiar sa cunvegnids da divider la Tschecoslovachia en dus stadis. Il fanadur 1992 è Havel sa retratg da ses uffizi sco president. Il november 1992 ha il parlament federal approvà la lescha davart la schliaziun da la ČSFR.

Il december 1992 è vegnida deliberada la constituziun da la Republica Tscheca sco «stadi da dretg democratic». La Charta dals dretgs e da las libertads fundamentalas, la quala l’assamblea tschecoslovaca aveva mess en vigur suenter la vieuta (schaner 1991), ha la Tschechia surpiglià senza midadas.

Il prim da schaner 1993 è la Tschecoslovachia vegnida schliada en enclegientscha ed èn vegnidas proclamadas la Republica Tscheca e la Republica Slovaca sco stadis independents. Il favrer 1993 è vegnì saramentà il nov elegì president tschec Václav Havel. Il zercladur 1993 è la Tschechia aderida al Cussegl da l'Europa. Il 1995 è suandada l’adesiun a l’Organisaziun da cooperaziun e svilup economic en Europa (OECD) ed il 1999 a la NATO. Il favrer 2003 è Václav Klaus daventà president dal stadi.

Il prim da matg 2004 è la Republica Tscheca daventada commembra da l’Uniun europeica. A chaschun d’in referendum avevan avant approvà quest pass 77,3 % dals votants (tar ina participaziun da 55,2 %). Pervi da la Cunvegna da Schengen èn crudadas davent dapi il december 2007 tut las controllas da cunfin vers ils quatter stadis vischins.

La Tschechia è ina republica parlamentara. Schef da stadi è il president. Il schef da la regenza dispona però da dretgs extendids en congual cun il schef da stadi. L’organ legislativ furma il parlament. Il sistem a duas chombras sa cumpona da la Chombra dals deputads e dal Senat.

Il president vegniva oriundamain elegì dal parlament e dapi il 2013 en elecziun directa. Il temp d’uffizi cumpiglia 5 onns, ina reelecziun n’è betg pussaivla. Il president nominescha e relascha il primminister ed ulteriurs commembers da la regenza. En tschertas situaziuns da crisa po el schliar la Chombra dals deputads.

Entaifer la procedura legislativa dispona il president d’in veto suspensiv e po renviar in sboz da lescha al parlament. Il president po medemamain disponer ch’ina procedura penala vegnia sistida u remetter in chasti. Ensemen cun il Senat nominescha el ils derschaders constituziunals. 

Las duas chombras dal parlament vegnan elegidas tenor differents proceders. La Chombra dals deputads sa cumpona da 200 sezs e vegn occupada tenor il sistem electoral da proporz. La perioda da legislatura dura quatter onns.

Il Senat sa cumpona da 81 senaturs che vegnan tschernids en elecziun da maiorz. La perioda da legislatura cumpiglia 6 onns; per pudair vegnir elegì sco senatur ston ins avair ina vegliadetgna d’almain 40 onns. Las elecziuns han lieu en l’interval da dus onns; i vegn mintgamai elegì en in terz dals 81 circuls electorals.

Il dretg da votar han tut ils burgais da la Tschechia ch’han cumplenì il 18avel onn.

La regenza è l’organ superiur da l’executiva e sa cumpona dal primminister e dals ministers. Il primminister vegn nominà dal president da la Republica; sin proposta dal primminister nominescha il president silsuenter ils ulteriurs commembers da la regenza. Silsuenter sto la regenza sa suttametter en il parlament ad ina votaziun da confidenza.

Entaifer l’ierarchia statala suondan a la regenza e ses uffizis centrals las corporaziuns territorialas cun dretg d’autodeterminaziun (cf. sutvart). 

La giudicativa sa cumpona dal tribunal constitutiv e d’in sistem da dretgiras generalas da quatter stgalims; sisum quellas sa chatta il tribunal suprem resp. il tribunal administrativ suprem.

Per part vegn la Tschechia – tuttina sco l’Israel ed intgins ulteriurs stadis da l’Europa da l’Ost e da l’Asia – descritta sco democrazia etnica, en la quala «la dominanza d’ina gruppa etnica è vegnida instituziunalisada».

Ina lingua uffiziala n’è betg fixada en la Tschechia a moda generala. Il diever dal tschec sco lingua uffiziala resulta però da singulas leschas che fixeschan il diever da la lingua per champs concrets.

Unitads territorialas superiuras munidas cun dretgs d’autodeterminaziun furman en la Tschechia – tenor la sutdivisiun istorica – la Boemia, la Moravia e la Silesia. Alura suondan las 14 regiuns ("kraj") ch’èn vegnidas stgaffidas il 2000 e las vischnancas ("obec").

Sper la polizia statala da la Republica Tscheca existan polizias communalas (resp. polizias da la citads) unifurmadas.

Tar ls forzas armadas tschecas sa tracti d’in’armada professiunala. Las parts principalas èn las forzas terrestras, l’aviatica militara e las forzas da sustegn. La Tschechia dispona da radund 21 000 schuldads e da ca. 11 000 reservists. 

L’economia da la Tschecoslovachia tutgava tradiziunalmain tar las pli sviluppadas en tut l’Europa. Surtut tranter il 1918 ed il 1939 ha quella cuntanschì in stadi fitg aut. L’interpresa da construcziun da maschinas Škoda è vegnida fundada l’onn 1859 e dumbrava gia l’onn 1900 3500 collavuraturs. Da quel temp era l’interpresa in impurtant producent d’armas: l’onn 1914 lavuravan tar Škoda radund 10 000 persunas, il 1917 eran quai 32 000. Ils emprims products suenter la guerra èn stadas locomotivas. Alura han ins sviluppà successivamain ils champs da fatschenta victualias, tubac, automobil ed aviatica.

Suenter ch’ils communists han surpiglià il 1948 il commando, ha la Tschecoslovachia bain furmà in dals pajais ils pli sviluppads dal bloc da l’ost. Ma cun stuair s’adattar a las prescripziuns da l’economia dirigistica n’ha ella betg pli pudì concurrer cun las pussanzas economicas mundialas.

Suenter la vieuta dal 1989 è l’economia dal pajais vegnida privatisada ed è sa sviluppada a moda fitg positiva. La gronda part dal product naziunal brut deriva dal sectur da servetschs.

Il commerzi cun l’exteriur ha cuntanschì il 2016 cun radund 276 milliardas euros in nov record. Tut en tut correspundan ils exports da la Tschechia quasi a 85 % dal product naziunal brut. Da muntada è surtut il commerzi bilateral cun la Germania (32,4 % il 2016, entant che tut ils ulteriurs pajais cuntanschan be cumparts procentualas d’ina cifra). 

L’economia tscheca è orientada fitg ferm a l’industria (bundant 37 % dal product naziunal brut); da muntada centrala è qua surtut l’industria d’autos. Ils implants da Škoda tutgan tar ils pli gronds manaschis dal pajais insumma e furman la part centrala da l’export da la Tschechia. In’impurtanta pitga furma sper l’industria d’autos la construcziun d’implants industrials ch’èn surtut destinads per l’Europa dal Vest ed auters stadis fitg sviluppads. Ulteriurs secturs centrals èn la metallurgia, la construcziun da maschinas, l’industria da victualias, l’industria da laina, l’industria chemica, petrochemica e farmaceutica, en pli la producziun da vaider e cheramica.

Surtut en la Boemia ha l’industria da vaider ina lunga tradiziun. Bleras fabricas da vaider sa laschan er visitar. La muntada economica da l’industria da vaider è però sa diminuida fermamain.

La cumpart da las singulas funtaunas d’energia a la producziun d’electricitad (brutto) sa preschentava l’onn 2010 sco suonda: cotgla: 53,6 %; energia atomara: 33 %; gas natiral: 8 %; energias regenerablas: 5,3 %; products da petroli: 0,2 %. En dus lieus (Dukovany e Temelín) èn en funcziun ovras atomaras che dumbran en tut 6 reacturs.

La Republica Tscheca exportescha mintg’onn radund 20 % da sia producziun d’electricitad. Quai correspunda pli u main a la producziun totala da l’ovra atomara Temelín. Tenor scenaris ch’il ministeri d’industria ha publitgà il 2014 pudess questa relaziun però sa midar radicalmain fin il 2040. Damai che divers stadis vischins investeschian en energias regenerablas na sa laschia energia d’implants electrics a basa da combustibels fossils u atomars betg pli exportar en avegnir en las medemas dimensiuns, uschia che lur rentabilitad saja periclitada fermamain. A basa da quest scenari ha la Tschechia decidì da reducir successivamain la producziun d’electricitad a basa da cotgla ed ha spustà u sbittà plans per eriger novas ovras atomaras. 

L’agricultura sa concentrescha surtut sin la cultivaziun da furment, tirc, ierdi, ravas da zutger, tartuffels, plantas da pavel, vignas, legums e fritgs. Fitg centrala è er la cultivaziun da virtit sco basa per las bierarias ch’han en Tschechia ina lunga tradiziun. Daspera vegnan surtut elevads arments e pors ed er la chatscha e la pestga èn da muntada economica. D’impurtanza per il pajais è ultra da quai la selvicultura ed industria da laina. Radund in terz dal territori dal pajais è cuvert cun guauds; la laina vegn surtut elavurada per l’export. Da l’entira populaziun tscheca lavuran radund 4 % en l’agricultura.

En la Tschechia vegnan explotads charvun da crap e da terra, caolin, arschiglia, grafic, crap da chaltschina, sablun da quarz e sper Dolní Rožínka er uran.

Il 2016 ha la bilantscha dal stadi cumpiglià expensas en la valur da 74,7 milliardas dollars ed entradas da 73,7 milliardas dollars. Da quai è resultà in deficit en l’autezza da radund 0,5 % dal product naziunal brut. Ils debits statals han muntà il 2016 55,2 milliardas dollars u 37,6 % dal product naziunal brut.

En congual cun il product naziunal brut ha il stadi impundì 6,9 % en il sectur da sanadad (il 2006), 4,4 % en la furmaziun (2004) ed 1,6 % en il militar (2007).

Cun la construcziun d’ina rait d’autostradas è bain gia vegnì cumenzà l’onn 1967; ma fin ils onns 190 eran be terminads ils tschancuns Prag–Brno e Brno–Bratislava. Dapi lura vegn la rait schlargiada cuntinuadamain. La fin da l’onn 2006 cumpigliava la rait ina lunghezza da radund 630 km e radund 200 ulteriurs km sa chattavan en construcziun. A mesa vista è previsa ina rait d’autostradas d’ina lunghezza da radund 1000 km. Sin las autostradas tschecas vala ina sveltezza maximala da 130 km/h.

Sper las autostradas exista ina rait da vias da radund 55 000 km ch’è sutdividida en vias spertas e vias d’emprim, segund e terz urden. Per l’utilisaziun da las autostradas e vias spertas è necessaria ina vignetta.

La viafier ha en la Tschechia ina tradiziun che tanscha enavos en la mesadad dal 19avel tschientaner. L’onn 2010 cumpigliava la rait da lingias bundant 9600 kilometers, quasi tuttina bler sco la Svizra. Abstrahà da las citads-stadi Monaco e Citad dal Vatican è quai la pli spessa rait da viafier da tut il mund. La gronda part da las lingias vegnan gestiunadas da las České dráhy (Viafiers tschecas) che sa chattan en maun dal stadi. Pervi da sia posiziun en l’Europa Centrala è la Republica Tscheca daventada in impurtant pajais da transit. Tras il pajais mainan divers corridors d’EuroCity (p.ex. Berlin–Prag–Vienna u Hamburg–Berlin–Prag–Bratislava–Budapest).

Impurtantas plazzas aviaticas èn quellas da Prag, Brno-Tuřany, Ostrava e Karlovy Vary. Tut en tut datti en la Tschechia 91 plazzas aviaticas civilas. Las pli grondas societads aviaticas èn Czech Airlines, Travel Service e Smart Wings.

Ils tschancuns dals flums Elba e Moldau (tschec: Vltava) cun status internaziunal èn colliads cun il sistem da vias d’aua europeic che mainan als ports da Hamburg, Magdeburg, Duisburg e Rotterdam. A Hamburg posseda la Republica Tscheca in port franc cun access direct a la Mar da Nord. Quest territori da 30 000 meters quadrat è affittà fin il 2028 a la Tschechia sco successura legala da la ČSSR.

En citads pli grondas èn tram e bus ils meds da traffic publics usitads. En citads pli pitschnas curseschan be bus. En la chapitala Prag exista ina metro cun trais lingias che collian l’ur da la citad cun il center. 

En ils centers turistics ed en las citads exista ina rait da vias da velos che vegn extendida cuntinuadamain. Era bleras vias da velos europeicas passan tras la Tschechia. Numerusas da quellas mainan tras territori collinus, sco per exempel tras il guaud da la Boemia.

En la Tschechia cumparan 75 gasettas dal di; quellas vegnan legidas da 20 % da la populaziun. Daspera cumparan radund 60 periodicas che cuntanschan 9 % da la populaziun. Sur 4,3 milliuns attatgs da televisiun – en media 33,2 per 100 abitants – pon vegnir recepids 150 emetturs da televisiun; il consum da televisiun quotidian munta en media a 194 minutas.

La televisiun da dretg public sa numna Česká televize e cumpiglia ils programs ČT 1 (program general), ČT 2 (surtut cultura, emissiuns da consuments), ČT 24 (novitads) e ČT 4 (sport). Il radio da dretg public sa numna Český rozhlas ed emetta medemamain plirs programs naziunals sco er producziuns da studios regiunals.

Il 2013 han ins dumbrà 19 raits fixas e 131 contracts da telefonin per 100 abitants. Il 2016 nizzegiavan 88,4 % dals Tschecs l’internet.

L’interpresa da posta statala sa numna Česká pošta; la preselecziun da telefon internaziunala è il +420.

La Republica Tscheca dispona actualmain da radund 75 scolas autas. Da quai avevan il 2008 24 scolas autas publicas, las duas statals e duas privatas il status d’universitad. La purschida da studis è vegnida schlargiada vastamain dapi ils onns 1990: devi lura 173 differents percurs da studi, èn quai uss bundant 2200.

Prag vegn er numnà ‹La citad da las 100 turs› e ‹Citad dad aur›. Qua èn reunids edifizis d’impurtanza architectonica da las differentas epocas da l’istorgia culturala europeica. Ma er ordaifer la chapitala sa chattan edifizis e monuments culturals da muntada. En tut appartegnan 12 lieus al Patrimoni mundial da l’Unesco, tranter auter las citads veglias istoricas da Český Krumlov, Kutná Hora e Telč.

Imposantas catedralas da la gotica medievala furman il Veitsdom a Prag ed il dom da sontga Barbara a Kutná Hora. Pli veglia che la famusa Punt da Carl è la punt da crap a Písek. La cuntrada è segnada da numerus chastels e claustras dal temp medieval, per exempel dals chastels Karlštejn e Pernštejn e da las claustras Porta Coeli e Vyšší Brod. Perditgas da la renaschientscha boema furman ils chastels da Litomyšl, Jindřichův Hradec e Kratochvíle; er plazzas da citads sco quellas da Slavonice u Prachatice èn segnadas da quest stil. In’atgnadad tscheca è l’uschenumnada gotica barocca a Johann Blasius Santini-Aichl; il punct culminant da quella furma la baselgia da pelegrinadi Zelená Hora. Baroc e rococo han laschà en l’entir pajais lur fastizs. Exempels èn il chastè Kroměříž, la pitga da la trinitad ad Olomouc, il chastè Troja u il chastè da Nové Hrady tegnì en il stil da rococo. Ina varietad populara è il baroc puril da la Boemia dal Sid; da quel dat il vitg Holašovice perditga. Parcs classicistics furman la cuntrada cultivada Lednice-Valtice u Franzensbad. A l’istorissem è d’attribuir la generaziun architectonica dal Teater naziunal.

A l’entschatta da l’architectura moderna sa chatta il jugendstil da Prag, dal qual la chasa municipala da Prag è l’edifizi il pli magnific. Josef Gočár ed auters han sviluppà l’architectura cubistica. Brno, nua che sa chatta la Villa Tugendhat, è daventà in center da l’architectura funcziunalistica (Bohuslav Fuchs). L’architectura dal temp communistic vegn savens associada cun edifizis da plattas; prestaziuns architectonicas da quel temp furman las turs da televisiun Žižkov e Ještěd. Il pli enconuschent edifizi dal temp suenter il 1989 è la Chasa sautanta.

Josef Mánes e Vojtěch Hynais èn represchentants da la pictura classica. Grond success sco pictur istoric ha gì Václav Brožík. La pictura moderna han inizià en Tschechia Max Švabinský ed Antonín Slavíček. Alfons Mucha è in represchentant dal jugendstil da muntada internaziunala. El è surtut daventà famus pervi da ses art da placats, er per si’ovra monumentala ‹L’epos slav› che represchenta scenas da l’istorgia tscheca. In dals piuniers mundials da l’art abstract è stà František Kupka; gia il 1911 è el sa deditgà a la pictura abstracta. Silsuenter è la pictura cubistica stada represchentada fermamain en la Tschechoslovachia (Emil Filla, Bohumil Kubišta, Josef Čapek). En ils onns 1930 han Jindřich Štyrský e Toyen fundà il surrealissem tschec, il qual Jan Švankmajer ha tgirà fin en il temp preschent. Artists contemporans èn per exempel David Černý ed Anna Chromy che fan omadus art en il spazi public.

En il 9avel tschientaner han Kyrillos e Methodios introducì il slav da baselgia vegl sco emprima lingua da scrittira slava. Da quella è sa sviluppà il tschec vegl ch’è daventà en il decurs dal temp medieval, sper il latin ed il tudestg, ina lingua litterara tant en la Boemia sco er en la Moravia. Las pli veglias cumprovas da la litteratura scritta en tschec vegl derivan dal 12avel e 13avel tschientaner; la fluriziun culturala è suandada sut il domini da Karel IV. Jan Hus ha introducì il 1406 ils segns diacritics en la lingua tscheca. En il 16avel tschientaner ha la translaziun da la bibla da Kralice gì grond’influenza sin la litteratura tscheca. Impurtants litterats dal temp baroc èn stads il pedagog e scienzià universal Johann Amos Comenius sco er il preditgant gesuit Bedřich Bridel. La fin dal 18avel tschientaner han Josef Dobrovský e Josef Jungmann tschentà cun lur lavurs linguisticas il fundament per la renaschientscha naziunala. Igl è suandada la romantica cun Karel Hynek Mácha sco represchentant principal ed il realissem cun Božena Němcová e Jan Neruda.

La litteratura tscheca da la moderna è sa servida dals differents currents litterars ch’èn sa furmads vers il 1900 en l’Europa. La naschientscha dal stadi tschecoslovac ha enritgì enormamain il manaschi cultural en general. Impurtants auturs dal tranterguerras èn per exempel Jaroslav Hašek e Karel Čapek. A Prag, en ina famiglia gidieua da lingua tudestga, è er naschì Franz Kafka (1883–1924); qua ha el passentà praticamain tut ses temp da vita e scrit sias famusas ovras sco ‹Das Schloss›, ‹Die Verwandlung› u ‹Der Prozess›. L’èra dal communissem ha danovamain manà a mesiras da censura, uschia che divers auturs èn ids en l’exil, tranter auter Josef Škvorecký e Milan Kundera. Quels ch’èn restads en il pajais, sco Bohumil Hrabal u Ludvík Vaculík, han publitgà en il ‹Samizdat›. E dapi il 1989 è puspè pussaivla ina producziun litterara libra che resplenda tut las fassettas da la scena litterara d’ozendi.

Il pli vegl document musical sin territori tschec è la chanzun spirituala ‹Hospodine, pomiluj ny› che deriva da la vieuta dal 10avel al 11avel tschientaner. La chanzun da Václav dal 12avel tschientaner (‹Svatý Václave›) è stada en diever fin en il 19avel tschientaner sco imni naziunal. En las claustras ha existì ina ritga tradiziun da musica da baselgia. En il 15avel tschientaner è quella vegnida cuntinuada en furma da las chanzuns dals hussits; la pli enconuschenta dad ellas furma la chanzun da cumbat ‹Ktož jsú boží bojovníci›. Dal temp dal baroc èn enconuschents per l’emprima giada ils nums dals cumponists, tranter els Adam Michna, Heinrich Biber, Jan Dismas Zelenka, Georg Anton Benda, František Xaver Brixi, Josef Mysliveček, Johann Baptist Vanhal, Jan Ladislav Dusík, Leopold Koželuh ed Antonín Rejcha.

Ils dus cumponists tschecs che duevan daventar enconuschents en tut il mund han omadus vivì en il 19avel tschientaner. Igl è quai per l’ina Bedřich Smetana cun las famusas ovras romanticas sco ‹Vltava› (‹Moldau›) u l’opera ‹Prodaná nevěsta› (‹La spusa vendida›); per l’autra Antonín Dvořák ch’ha scrit nov sinfonias, operas, oratoris, musica da chombra e da clavazin. In ulteriur enconuschent cumponist è Leoš Janáček ch’ha laschà s’inspirar da la musica populara morava. Famusa è ultra da quai la musica da sturs boema, da la quala il cumponist il pli enconuschent è Julius Fučík.

Represchentants da la musica moderna èn Alois Hába, in pionier da la musica microtonala, il cumponist da jazz Jaroslav Ježek u Pavel Haas. Enconuschents chantauturs tschecs èn Karel Hašler, Jiří Šlitr e Karel Kryl. Durant ils onns 1960 e 1970 è sa sviluppada a Prag ina cultura dad underground cun bands sco The Plastic People of the Universe, DG 307 e Psí vojáci. Musicists contemporans da divers geners èn per exempel Karel Gott, Iva Bittová, Lucie Bílá u Jaromír Nohavica.

Da muntada internaziunala è il festival da musica ch’ha mintgamai lieu la primavaira a Prag.

Il sectur da film è sviluppà fermamain en la Republica Tscheca. Ils studios da film Barrandov tutgan tar ils pli gronds e pli renumads en l’Europa. Mintg’onn ha lieu il festival da film internaziunal Karlovy Vary. Reschissurs sco Miloš Forman (‹One Flew Over The Cuckoo’s Nest›), Jan Svěrák (‹Kolya›) e Jiří Menzel (‹Ostře sledované vlaky›, tud. ‹Liebe nach Fahrplan›) han survegnì Oscars per lur producziuns.

En la cuschina da la Boemia e Moravia domineschan spezialitads da charn sco brassà-portg (vepřo-knedlo-zelo) u brassà dal gnirunchel (svíčková). Tipicas garnituras èn canedels en bleras variaziuns, giabus alv e cotschen e bulieus. Enconuschentas tratgas senza charn èn veschlas da tartuffels (bramboráky) e chaschiel brassà (smažený sýr). Impurtantas èn er las spaisas da farina boemas ch’èn er vegnidas integradas en la cuschina austriaca en furma da Palatschinken, Buchteln, Kolatschen, Powidltascherl, Zwetschkenknödel, Dalken e.a.

La biera vala sco la bavronda naziunala. Nagliur en tut il mund è il consum da biera uschè aut sco en la Tschechia. Marcas enconuschentas en tut il mund èn Pilsner Urquell e Budweiser. Surtut en la Moravia vegn er cultivada la viticultura.

En la Tschechia èn plirs dis da commemoraziun istorica vegnids declerads sco dis da festa naziunals. Tar quels tutgan il di da la statalitad tscheca ils 28 da settember (= il di da la mort da son Vintschegn), il di da la fundaziun dal stadi tschecoslovac ils 28 d’october ed il di dal cumbat per libertad e democrazia ils 17 da november. Daspera vegnan festivads ils firads dal chalender ecclesiastic.

A la ierta culturala immateriala appartegnan la chavaltgada dals retgs, il saut da recruts Verbuňk en la Slovachia Morava e las processiuns da tschaiver en la regiun da Hlinecko.

Radund 15 % da la populaziun tscheca èn commembers d’uniuns da sport. 

Il pli impurtant sport (che vala er sco sport naziunal) è il hockey sin glatsch. En questa disciplina cuntanscha la Republica Tscheca regularmain success internaziunals (en rom da campiunadis mundials e gieus olimpics).

Impurtantas regiuns da sport d’enviern èn il Riesengebirge en il nord, il guaud boem en il vest sco er la muntogna Klínovec en la part tscheca da l’Erzgebirge. Harrachov e Liberec èn centers internaziunals da las disciplinas nordicas. 

L’emprima liga da ballape cumpiglia 16 squadras. Duas da quellas vegnan relegadas la fin da la stagiun en la liga naziunala.

Entaifer il sport motorisà han cursas internaziunalas tranter auter lieu a Šternberk, en l’Automotodrom Brno ed a Mariánské Lázně.

Da muntada internaziunala en il sport da chavals è surtut la cursa da Pardubice; quella ha lieu dapi il 1874 ed è enconuschenta per sia direzza extraordinaria.




</doc>
<doc id="6787" url="https://rm.wikipedia.org/wiki?curid=6787" title="Kasachstan">
Kasachstan

Kasachstan è in pajais da l'Asia. Sia chapitala è Astana.


</doc>
<doc id="6788" url="https://rm.wikipedia.org/wiki?curid=6788" title="Lingua svedaisa">
Lingua svedaisa

La Lingua svedaisa (svedais: "svenska") è la lingua uffiziala da la Svezia ed ina lingua parziala da la Finlanda.
Il linguatg svedais vegn discurrì da passa 10 milliuns persunas.


</doc>
<doc id="6789" url="https://rm.wikipedia.org/wiki?curid=6789" title="Lingua finlandaisa">
Lingua finlandaisa

La lingua finlandaisa (denominaziun propria: suomi u "suomen kieli") è la lingua uffiziala da la Finlanda ed ina da las linguas regiunalas da la Svezia.

Il finlandais vegn discurrì da var 6 milliuns persunas.


</doc>
<doc id="6790" url="https://rm.wikipedia.org/wiki?curid=6790" title="Lingua norvegiaisa">
Lingua norvegiaisa

La Lingua norvegiaisa (norvegiais: "Norsk") è la lingua uffiziala da la Norvegia.
Il linguatg norvegiais vegn discurrì da passa 4,7 milliuns persunas.


</doc>
<doc id="6798" url="https://rm.wikipedia.org/wiki?curid=6798" title="Hakan Yakin">
Hakan Yakin

Hakan Yakin (Tirc: Hakan Yakın) , è in giugader svizzer da ballape, naschì ils 22 da favrer 1977 en la citad da Basilea. Actualmain gioga el tar el Al-Gharafa en il Katar.




</doc>
<doc id="6805" url="https://rm.wikipedia.org/wiki?curid=6805" title="Enego">
Enego

Enego ("Ghenebe" in cimber, "Jeneve" in tudas-ch) es üna vschinauncha taliauna da la Regiun Veneto, Provinza da Vicenza. Ella es abiteda da var 2.000 personas.

Enego as chatta a 768 meters d'otezza, sun l'"Altopiano dei Sette Comuni" ("Planüra Ota da las Set Vschinaunchas"), eir numno "Altopiano di Asiago".

Dasper Enego, i'l territori da la vschinauncha as chattan bgeras fracziuns: Coldarco, Piovega, Fosse, Valdifabbro, Coste, Valdicina, Valgoda, Dori, Marcesina, Enego 2000 (lö per skiunzs) e Stoner, la pü granda da tuot las otras.

L'economia da Enego as basa prevalentamaing sün l'agricultura e sün l'allevamaint da muaglia, chi furnescha'l lat per fer il renumno chaschol "Asiago".

Düraunt l'11. tschientiner gnit üna populaziun d'origen tudas-cha, uschè scu in otras lös da la Planüra Ota d'Asiago, chi eiran da lingua e tradiziun cimbra.

Traunter il 1310 ed il 1807 fet Enego part da l'Uniun da la Set Vschinaunchas (cun Foza, Gallio, Asiago, Lusiana, Conco, Roana e Rotzo), chi vet üna tscherta autonomia eir vi per l'existenza da la Republica da Vnescha.

Düraunt la Prüma Guerra mundiela gnit Enego bumbardeda dals canuns, chi eiran plazzo süsom il Mont Grappa.

Traunter las duos Guerras e zieva la Seguonda Guerra mundiela get bgers abitants da Enego a l'Ester (specialmaing in Germania, Frauntscha e Svizra) per lavurer scu müradurs.




</doc>
<doc id="6811" url="https://rm.wikipedia.org/wiki?curid=6811" title="Merone">
Merone

Merone ("Merònn" in l'idiom dal lö) es üna vschinauncha da var 3.500 abitants in Lombardia, Provinza da Com.

Merone as chatta lung il cunfin traunter las Provinzas da Com e da Lecco, sülla spuonda süd-ovest dal lej da Pusiano, ed es traverso vi dal Fiüm Lambro.

Merone es renumneda, per che as chatta üna granda fabrica da cement, fundeda als 1928, chi do lavur a bgeras persunas eir hoz.



</doc>
<doc id="6812" url="https://rm.wikipedia.org/wiki?curid=6812" title="Breno">
Breno

Breno ("Bré" in l'idiom dal lö) es üna vschinauncha da var 5.000 abitants da la Lombardia, Provinza da Brescia. Forsa vegn sieu nom dal pled celtic "Brig", chi significhescha "muntagna".

Breno as chatta illa part center-meridiunela da la Val Camonica, sülla spuonda est dal Fiüm Oglio. Insembel a Darfo-Boario Terme (renumneda localited termela) e ad Edolo es la vschinauncha la pü important da la Val.

Breno es il lö, inua as chatta la "Carlo Tassara S.p.A.", granda fabrica d'atschel.

Sieus abitans vegnan clamo dals oters abitants da la val "Maia càrte" ("Quels chi mangian il palperam").




</doc>
<doc id="6815" url="https://rm.wikipedia.org/wiki?curid=6815" title="Molella">
Molella

"Eau fatsch il dj, perque cha que am diverta. Cur cha que finiro da'm divertir, müdaro eau lavur, ma eau nu se fer ünguotta d'oter"<br>
Molella, il nom cumplet dal quêl es Maurizio Molella (Monza, 6 november 1964), es ün diskjockey taliaun.<br>
El es ün dals pü renumnos diskjockey da radio e produzent da musica disco a livel internaziunel.

Molella cumanzet sia activited a livel amaturiel a quattordesch ans.<br>
Zieva avair piglio'l diplom da dissegnatur mecaniker, cumanzet el a lavurer tar üna pitschna radio priveda, "Radio Country". Daspö'l 1984 fet el il discjockey illas discotecas milanaisas ed als 1986 cumanzet el a lavurer a "Radio Deejay" (fich renumneda radio priveda taliauna), dvantand ün diskjockej bger populer traunter ils giuvens.<br>
Als 1990 cumanzet el sia activited da productur da musica disco; sia prüma chanzun, "Je vois", ma'l non vet fich success.<br>
Sia "consecraziun" eir a livel internaziunel gnit als 1991 cun la chanzun "Revolution", seguida da "Free" (1992), "Confusion" (1993), "Originale radicale musicale" (1994) e "If you wanna party" ,insembel a la gruppa da musica americauna The Outhere Brothers (1995).<br>
Intaunt continuet Molella a lavuer a "Radio Deejay", partecipand al program da radio il pü renumno da quel temp, "Deejay Time", traunter il 1991 e'l 1996. Daspö'l 1991 partecipescha eir al program "Megamix" (chi ho nom hoz "Disco Ball") insembel, fin als 2002, ad ün oter renumno diskjockey taliaun, Fargetta.<br>
Scu producent da musica disco contribuet Molella a prodür las chanzuns da la chantadura Gala (dal 1996) e dalla gruppa da musica The Soundlovers, chi vettan fich success eir in Germania.<br>
Molella scrit eir chanzuns publiedas cun sieu nom: "With this ring let me go", insembel a Fast Eddie ed als Heaven 17 (1998), "Genik" (2000), "Discotek people" e "Love lasts forever" (2001), "T.V.A.B." e "Magia" (2002), "Baby!" e "The desert of love" (2003), "Con il nastro rosa", insembel a Gigi D'Agostino (2004), "Village groove" (2005), "Love resurrection" (2006), "Sharm el Sheick" e "Desire" (2007).<br>
Molella es eir specialiso a transfurmer chanzuns da musica ligera in chanzuns da disco: las pü renumnedas sun "Nella notte"' (1994) dals 883, "Rewind" (2001), "Ti prendo e ti porto via" (2001), "Buoni o cattivi" (2004) e "Cosa vuoi da me" (2005) da Vasco Rossi e "Ma il cielo è sempre più blu" (2003) da Rino Gaetano.

Molella ho publio quatter albums da musica:

Als 2002 e 2003 guadagnet Molella il premi "FIMI-Italian music awards" ("Premi taliaun da la musica", organiso da la "FIMI", "Federaziun da l'industria musical taliauna") scu meglder producent da musica da disco. 


</doc>
<doc id="6821" url="https://rm.wikipedia.org/wiki?curid=6821" title="Mario Fargetta">
Mario Fargetta

Mario Fargetta (Lissone, 19 lügl 1962) es ün diskjockey e producent da musica disco taliaun.

Già da mat cumanzet Fargetta a fer il diskjockey. Zieva ch'el ho guadagno ün concuors da diskjockey als 1980, cumanzet el a lavurer tar üna pitschna radio da Monza, "Super Antenna".

Als 1986 get Fargetta a lavurer a "Radio Deejay" e bandunet sia carriera da ballapeist amaturiel. Daspö'l 1987 partecipet el als programs "Deejay Time" e "Deejay Parade", ils programs da radio ils pü renumnos dals Ans '90.

Als 1992 prodüt el sia prüma chanzun, "The music is movin"'; insembel alla sia seguonda platta, "Music" (nouva versiun da quella da John Miles), da listess an, entret Fargetta illas paradas da hit americaunas ed inglaisas. Oters sieus success füttan "Your love" (1993), "This time" (1994) e "Midnight" (1995).

Als 1998 partecipet el al program televisiv "Italia Unz" da la televisiun taliauna "Italia Uno".

In listess an producet Fargetta, insembel al diskjockey, Alex Farolfi, il proget The Tamperer feat. Maya; quist proget obtgnet ün fich gran success eir a livel internaziunel: la prüma chanzun, "Feel it" (vegl success dal grüp da müsica Jacksons Five), ragiundschet la prüma posiziun da las plattas vendidas illa Granda Bretagna e la seguonda chanzun, "If you buy this record", la terza pusiziun.

Successivamaing fet Fargetta oters chanzuns da sul: traunter quistas, "I will rise again" (2001), "Good times" (2002), "People on the beat", "Shining star" (2006) e "All I need" (2007).

Hoz partecipescha Fargetta a duos programs da "Radio Deejay": "Disco Ball" e "Dance Revolution".

Fargetta ho cumpro als 2003 trais chesas discograficas da musica disco: la "Hands Up", la "My Life" e la "Whim".

Eir scha el ho glivro da giuver a ballapè a livel amaturiel daspö bger temp, minchataunt giova Fargetta scu ballapeidist in partidas da beneficenza.

Als 2006 maridet el la preschentedra televisiva Federica Panicucci. Il pêr ho duos figls: Sofia e Mattia.


</doc>
<doc id="6826" url="https://rm.wikipedia.org/wiki?curid=6826" title="Davide Van De Sfroos">
Davide Van De Sfroos

Davide Van De Sfroos, pseudonim da Davide Bernasconi (Monza, 11 meg 1965), es ün chantadur e scriptur taliaun in Lingua Lumbarda.

Sieu pseudonim "Van De Sfroos" es üna versiun da üna fras, chi in dialect "laghée" (quel, chi vegn parlo illa spuonda ovest dal lej da Com) significhescha "fer cuntrabanda" ("sfrosadùr" voul dir "cuntrabandier"), activited fich frequaint i'ls lös, inua cha il chantadur viva.

L'iffaunt Davide Bernasconi get a viver a Mezzegra, sülla spuonda ovest dal lej da Com, inua cha el viva tuottadi, cur ch'el vaiva quatter ans.

Sia prüma experienza culla musica füt culla gruppa da musica "punk" "Potage". Zieva qualche an fundet el la gruppa "folk" "De Sfroos" e cumanzet a scriver sias prümas chanzuns in dialect "laghée". La gruppa fet trais album: "Ciulandari!" ("Pluffer!", 1992), "Viif" ("Viver", 1994) e "Manicomi" ("Ospidel dals narrs" 1995). Dal 1996 as dividet la gruppa.

Davide Van De Sfroos cuntinuet a fer musica "folk" cun la "Davide Van De Sfroos Band", scrivand adüna chanzuns in "laghée", e publichet als 1998 duos albums, "Brèva & Tivàn" (noms dals duos vents, chi boffan sül lej da Com: la "Breva" e'l "Tivano") e "Per una poma" ("Per ün pom"). Il prüm album as fet cugnuoscher dals critics musicals, chi predschet el fich; per que guadagnet Davide Van De Sfroos als 1999 il premi "Luigi Tenco" scu meglder chantautur al cumanzamaint da la carriera.

Dal 2001 publichet el l'album "E semm partii" ("E nus essans ieus davent"), chi guadagnet il Premi "Luigi Tenco" 2002 scu meglder album dialectel.

Successivamaing fet el ils albums "Laiv" (da la pronunzcha dal pled inglais "Live", 2003), "Akuaduulza" ("Ova dutscha", 2005) e "Pica!" ("Culpescha!", 2008). L'album "Pica!", vi pella sia prüma eivna da vendita, ragiundschet la quarta pusiziun illa parada da hits taliauna: que es d'adüs per ün album dialectel romanesc u napulitaun, ma na lombard.

Dal 2005 publichet Davide Van De Sfroos il DVD "Ventanas", chi cuntegna il meglder dals sieus concerts.

Davide Van de Sfroos ho piglio part a l'edicziun 2011 dal Festival da la chanzun taliauna da San Remo; el ho chanto "Yanez", chanzun in lumbard "laghée".

Davide Van De Sfroos ho eir scrit cudeschs, oter cha chanzuns: "Perdonato dalle lucertole" ("Parduno da las lintschernas", 1997), "Capitan Slaff" (2000), "Le parole sognate dai pesci" ("Ils pleds sömgedieus dals peschs", 2003) e "Il mio nome è Herbert Fanucci" ("Mieu nom es Herbert Fanucci", 2005).


</doc>
<doc id="6858" url="https://rm.wikipedia.org/wiki?curid=6858" title="World Wide Web">
World Wide Web

Il World Wide Web (normalmain abrevià en WWW), era numnà la Rait, è in sistem d'informaziun che operescha sin l'Internet. Documents dal "World Wide Web" èn scrits en ipertext ed èn numnadas "websites" (q. v. d. "lieu sin la Rait").

Trais standards defineschan co ins chatta ("URL"), co ins transmetta ("HTTP") e co ins legia ("HTML") in document dal "World Wide Web". Las emprimas paginas èn vegnidas scrittas da Tim Berners-Lee e Robert Cailliau al CERN a Genevra.


</doc>
<doc id="6875" url="https://rm.wikipedia.org/wiki?curid=6875" title="Revoluziun franzosa">
Revoluziun franzosa

La Revoluziun franzosa (1789 fin 1799) ha effectuà ina midada radicala da las cundiziuns da basa politicas e socialas en Frantscha. Ella tutga tar ils eveniments cun las pli grondas consequenzas en l’istorgia dal temp modern europeic insumma. Cun la Revoluziun è vegnì abolì il stadi corporativ da l’absolutissem feudal. Plinavant ha ella gidà a moda essenziala a derasar las valurs ed ideas fundamentalas da l’illuminissem. La proclamaziun dals dretgs da l’uman ha furmà la basa per midadas sociopoliticas en tut l’Europa ed ha determinà la chapientscha moderna da la democrazia. Sco stadi constituziunal liberaldemocratic recurra la Republica Franzosa moderna – sco blers auters stadis occidentals d’ozendi – directamain a las prestaziuns da la Revoluziun franzosa.

Las midadas revoluziunaras e la furmaziun da la naziun franzosa èn stads process ch’han percurrì trais fasas. L’emprima fasa dal 1789 al 1791 è stada sut l’ensaina dal cumbat per ils dretgs da libertad burgais e per la fundaziun d’ina monarchia constituziunala. En vista a smanatschas cuntrarevoluziunaras a l’intern ed a l’exteriur ha la segunda fasa dal 1792 al 1794 manà a la fundaziun d’ina republica cun tratgs radicaldemocratics ed a la furmaziun d’ina regenza da revoluziun che persequitava ils ‹inimis da la revoluziun› cun mesiras da terrur e cun la guillotina. En la terza fasa, il temp directorial dal 1795 al 1799, ha ina direcziun politica cun interess burgais pudì defender sia pussanza cunter iniziativas dal pievel per egualitad sociala d’ina vart e cunter finamiras restaurativas da l’autra vart.

En quest’ultima fasa è l’armada da burgais, ch’era naschida en las Guerras da la revoluziun, daventada in factur adina pli impurtant per mantegnair l’urden e la pussanza. Al sustegn da quest’armada ha Napoleun Bonaparte d’engraziar sia carriera a l’intern e la realisaziun da sias ambiziuns politicas lunsch sur la Frantscha ora.

En manuals d’istorgia vegn la Revoluziun franzosa definida sco act da fundaziun cun in’influenza sco strusch in auter sin l’istorgia moderna. L’impurtanza da questa revoluziun n’è betg mo conscienta als Franzos. Cun la ‹Decleraziun dals dretgs da l’uman e dal burgais› dals 26 d’avust 1789 han ins confermà en l’Europa e mess en posiziun cunter monarchias absolutisticas princips fundamentals als quals la decleraziun d’independenza dals colonists nordamericans fascheva gia allusiun ed ils quals vegnan propagads e pretendids ozendi da las Naziuns unidas en tut il mund.

Per ils stadis cun ina constituziun scritta e cun garanzias da dretg per burgais ha la Revoluziun cun sias trais fasas stgaffì plirs models cun differents accents en las domenas libertad, egualitad e differenziaziun da facultad (p.ex. en connex cun il dretg d’eleger). Contemporans da la Revoluziun han gia manegià paucs dis suenter ils 14 da fanadur 1789 (Assagl sin la Bastille): «Nus avain traversà en trais dis il temp da trais tschientaners.»

Era en il futur vegn la Revoluziun franzosa ad esser in champ da studi redaivel grazia a ses caracter d’object d’experientscha e da studi per la dinamica da process revoluziunars e da guerra (burgaisa). Plinavant furnescha la Revoluziun franzosa material da studi per interacziuns da la politica da l’intern ed exteriura e per ils privels e la labilitad d’in urden democratic.

Areguard ils motivs che duain avair mess ad ir la Revoluziun franzosa differenziescha l’istoriografia tranter tals cun effect a curta vista e tals cun effect a lunga vista. Tar ils motivs cun effect a lunga vista tutgan ils midaments da structura socio-economics sco per exempel il chapitalissem naschind. La burgaisia chapitalistica sa sentiva numnadamain liada ed impedida en ses svilup tras l’ancien régime da caracter feudal-absolutistic. La midada en la conscienza politica che sa fascheva valair grazia a l’illuminissem ha la burgaisia sustegnì tras a tras e per part er (mal)duvrà sco instrument per far passar agens interess economics e socials. Per la naschientscha da la situaziun revoluziunara l’onn 1789 èn dentant stads decisivs anc ulteriurs facturs: la crisa finanziala da la chasa roiala, l’opposiziun da l’aristocrazia che bloccava impurtantas refurmas e la miseria da paun a Paris chaschunada tras la chareschia.

Cura ch’il controllader general da las finanzas Jacques Necker ha publitgà per l’emprima giada las cifras dal budget statal franzos ("compte rendu") l’onn 1781, era si’intenziun da procurar per ina prontadad per refurmas en ina crisa finanziala senza soluziun. Ses antecessurs en uffizi avevan gia empruvà pliras giadas adumbatten da stabilisar las finanzas statalas. Las cifras che Necker ha preschentà èn stadas schoccantas. Sper entradas da 503 milliuns livres figuravan expensas da 620 milliuns, da las qualas la mesadad vegniva duvrada per pajar tschains e per amortisar ils enorms debits statals. 25 % da las expensas consumava il militar, 19 % l’administraziun civila e radund 6 % la curt roiala. Aparti scandalusa era la summa da 36 milliuns livres per festas curtaisas e pajaments da pensiun per curtisans.

Ina part essenziala dals debits aveva chaschunà la participaziun franzosa a la Guerra d’independenza dals colonists americans cunter la patria englaisa. Il pretsch per indeblir quest rival da commerzi e pussanza coloniala ha il reschim da Louis XVI dentant pajà dublamain: sper las finanzas statalas ch’èn vegnidas engrevgiadas fermamain, ha la participaziun activa dal militar franzos a las guerras d’independenza dals colonists americans e l’interess dal public vi da lur pretensiuns er indeblì ideologicamain la pussanza absolutistica.

Cun ses plans da vulair augmentar las entradas fiscalas dal stadi è Necker – sco gia ses antecessurs en uffizi – fruntà sin grond’opposiziun, en spezial entaifer ils stadis provinzials ed ils "parlements". La resistenza energica ha la finala sfurzà l’absolutissem gia indeblì da trair las consequenzas.

Il sistem d’incassament e d’administraziun da l’ancien régime n’era betg omogen e per part ineffectiv, era sch’igl existivan tendenzas centralisticas, en spezial da vart dals intendants incumbensads cun l’administraziun roiala en las provinzas. Sper questas provinzas cun in sistem da taglia directa, incassada da funcziunaris roials ("pays d’élection"), devi era autras provinzas, en las qualas ils stadis provinzials cundecidevan davart las leschas da taglia ("pays d’états").

Ils emprims stans (l’aristocrazia ed il clerus) eran exclus da questas taglias directas. La gronda part da la chargia fiscala purtavan ils purs ch’avevan en pli da sbursar tributs al signuradi feudal ed a la baselgia. Chargià cun incassar eran ils fittadins da taglia. Quels stuevan surdar ina summa fixa a la curuna ed avevan il dretg da tegnair enavos il surpli per els sezs – in invit instituziunalisà per abus. L’entrada principala consistiva da la taglia da sal ("gabelle") – suenter auzaments era ella dentant a medem temp la taglia la pli odiada dal pievel.

In frain principal per refurmas furmavan la fin finala ils tribunals suprems ("parlements") ch’avevan la pussanza da metter en vigur, da far remartgas u era da refusar las leschas roialas tras enregistrar ellas. Ils tribunals eran ina domena da la noblezza titulara ("noblesse de robe"). Tar quests nobels sa tractavi per regla d’arrivists ch’eran per part daventads nobels tras cumpra d’uffizis. L’engaschament per defender lur privilegis e lur interess era dentant il medem sco tar la noblezza da spada veglia ("noblesse d’épée").

La tendenza dals tribunals da refusar pli e pli las leschas da taglia roialas ha er il pievel sustegnì. Ma numerusas emprovas d’intimidar la publicitad èn stadas tuttina invanas sco la finamira da persvader ils privilegiads en ina radunanza extraordinaria da notabels l’onn 1788. Per calmar la crisa da las finanzas statalas ha Louis XVI la finala stuì convocar ils Stans generals che n’eran betg pli vegnids reunids dapi l’onn 1614.

L’absolutissem franzos d’avant la Revoluziun n’era betg mo debel sin il champ central da la politica pratica e sin il sectur instituziunal. Il pensar illuministic e politic ha en pli mess en dumonda sia basa da legitimaziun e preschentà novas opziuns per in’organisaziun da la pussanza.

Grazia a lur impurtanza en las differentas fasas da la Revoluziun deschi en spezial da tematisar dus pensaders da l’illuminissem. In da quels è Montesquieu cun ses model da la separaziun da las pussanzas (legislativa, executiva e giudicativa) ch’è vegnì applitgà durant l’emprima fasa da la Revoluziun e ch’ha manà a la creaziun d’ina monarchia constituziunala. 

Per la segunda fasa radicaldemocratica ha Jean-Jacques Rousseau furnì impurtants impuls. Tranter auter ha el declerà il possess sco motiv da l’inegualitad tranter ils umans e crititgà las leschas che protegian relaziuns da possess malgistas. El ha propagà la submissiun dal singul a la voluntad generala ("volonté generale"), ha desistì da la separaziun da las pussanzas, ma vuleva in’elecziun dals derschaders tras il pievel.

Il pensar illuministic è sa derasà en il 18avel tschientaner en ils clubs da debattar ed en la loscha dals framassuns; plinavant en gruppas da lectura en saluns e cafés ch’envidavan a leger e discutar en in rom divertent, ma che devan tuttavia er spazi al barat d’opiniuns davart actualitads politicas. Diever da questas purschidas fascheva en spezial la burgaisia cultivada sco per exempel giurists, medis, magisters e professers.

In product cun grond effect sin la massa ha plinavant furmà l’‹Encyclopédie› ch’è vegnida edida tranter il 1751 ed il 1772 da Denis Diderot e Jean-Baptiste le Rond d’Alembert. A la burgaisia cultivada en l’Europa ha quest cumpendi, ch’è vegnì translatà en differentas linguas, intermedià il pensar illuministic quasi adascus: «Zuppentà tranter maletgs ed artitgels davart la tecnica, l’artisanat ed il commerzi sa chattavan artitgels davart las scienzas umanas cun ideas modernas ed in material explosiv che fiss stà abel da sutminar pli che be in ancien régime.»

La gronda part dal pievel en l’ancien régime na s’interessava betg pli ch’in tant per la politica actuala ed il pensar illuministic, ma tuttavia per il pretsch dal paun. Ina nauscha racolta ed in dir enviern l’onn 1778 avevan tutgà malamain ils purs che faschevan ora quatter tschintgavels da la populaziun. Entant ch’els n’avevan betg avunda per viver, eran ils graners dals signurs feudals profans e clericals che retschavevan lur contribuziuns anc adina plains. Questa stgarsezza da graun ha manà a protests e pretensiuns per ina vendita da graun ‹a pretschs gists›.

Anc pli problematica era la situaziun per la glieud paupra en las citads. Per quels furmava il paun l’aliment principal. Vers la mesadad da l’onn 1789 custava il paun dapli ch’en l’entir 18avel tschientaner e trais giadas dapli ch’en ils megliers onns. Quai vuleva dir ch’il mastergnant en la citad duvrava var la mesadad da sia paja be per cumprar paun. Mintg’augment dals pretschs smanatschava l’existenza e reduciva la dumonda suenter rauba da mintgadi. Uschia ha la malcuntentientscha era cuntanschì quels che n’avevan fin ussa betg mussà interess per la debatta publica davart la miseria economica e l’incapacitad dal stadi. La miseria economica che concerneva tras la chareschia e la sutproducziun tant ils consuments urbans sco il commerzi e l’industria, ha mobilisà la massa.

En la conscienza generala furma il 1789 l’onn ch’è collià il pli ferm cun la Revoluziun. El ha marcà il cumenzament d’in grond process da midadas politicas e socialas e stgaffì las premissas decisivas per sviluppar ina cuminanza naziunala da tut ils Franzos. Quai è d’attribuir a trais svilups revoluziunars parallels ch’han influenzà e cumplettà in l’auter: ils represchentants dal pievel èn s’opponids a la monarchia absolutistica, ils citadins als organs da pussanza e d’administraziun antiquads ed ils purs al reschim feudal sin la champagna. Senza questas acziuns dal pievel n’avessan ils represchentants da la burgaisia cultivada cun lur ideas politicas betg reussì.

La convocaziun dals Stans generals è vegnida provocada tras la bloccada ed il squitsch dals privilegiads en ils parlaments e stadis provinzials. Grondas spetgas avevan dentant surtut ils commembers dal terz stan, al qual appartegnevan 95 % da la populaziun. En ils quaderns da plant che vegnivan scrits per talas occasiuns, han ils purs pretendì levgiaments da las contribuziuns e dals dretgs spezials da lur signurs feudals. La part da la burgaisia cun ideas illuministicas aveva dentant gia en vista la transfurmaziun da la monarchia tenor il model englais. Sco pretensiun communabla han questas duas gruppaziuns insistì sin ina revalitaziun dal terz stan entaifer ils Stans generals. Tar lur davosa reuniun l’onn 1614 era mintga stan anc stà represchentà da mintgamai radund 300 chaus ed il votum da mintga stan stueva esser unitar. Quai vul dir ch’i resultava per il pli ina decisiun da 2:1 per ils stans privilegiads.

Sin questas pretensiuns ha Louis XVI reagì cun tactica. Il terz stan ha bain survegnì duas giadas uschè blers represchentants sco pli baud, il modus da vuschar en ils Stans generals han ins dentant laschà avert. La ceremonia d’avertura ils 5 da matg 1789 a Versailles n’è betg gist stada empermettenta. Ils emprims dus stans en gardaroba da festa avevan lur sezs reservads, ils represchentants dal terz stan dentant, en il vestgì nair prescrit, eran sezs responsabels per in plaz da seser. Ed en ils pleds d’avertura evitava la curt stinadamain da tematisar l’urden da fatschenta. Dapli ch’in mais han ins debattà senza success. Ils stans privilegiads insistivan sin il modus da dieta e da votaziun tradiziunal, vul dir sin discussiuns separadas entaifer ils stans e sin ina vusch communabla per mintga stan tar las singulas votaziuns.

Cur ch’insaquants represchentants dal clerus bass, ils reverendas da vischnanca, èn s’alliads a partir dals 12 da zercladur al terz stan, èn ils eveniments sa precipitads. Sin la proposta d’Abbé Sieyès èn ils represchentants dal terz stan sa declerads sco represchentants d’almain 96 % da la populaziun franzosa. Els èn sa numnads Assamblea naziunala ed han dumandà ils auters stans d’als seguir. Ils 19 da zercladur ha il clerus acceptà questa vieuta cun ina pitschna maioritad. L’aristocrazia percunter ha tschertgà il sustegn dal retg per pudair conservar l’urden vegl.

Louis XVI ha convocà per ils 23 da zercladur ina dieta roiala ed ha sbarrà fin lura la sala da sesida. Ils 20 da zercladur han ils deputads però organisà ina reuniun en la Sala da bal ed engirà da betg sa separar fin ch’els hajan creà ina nova constituziun. En la sesida dals 23 da zercladur han els resistì a tut las smanatschas dal retg. Il president da l’assamblea Jean-Sylvain Bailly ha refusà la pretaisa dal retg da schliar la radunanza cun la remartga che la naziun unida na prendia encunter nagins cumonds. Perfin ina part da l’aristocrazia ha la finala refusà il diever d’armas cunter il terz stan. Suenter ch’il duca d’Orléan, in cusrin dal retg, è sa mess sin la vart da l’Assamblea naziunala, ha Louis XVI capitulà ils 27 da zercladur ed ordinà als stans privilegiads da cooperar.

Ils success politics dal terz stan eran dentant mo provisorics. Novas truppas militaras requiridas dal retg, il pretsch da paun aut sco anc mai e la relaschada dal minister da finanzas popular Necker ils 11 da fanadur han inquietà e vilentà la populaziun. L’advocat Camille Desmoulins è daventà portavusch dal pievel agità: «La demissiun da Necker è il zain d’alarm per ina notg da Baltramieu dals patriots! Ils battagliuns dals Svizzers e Tudestgs vegnan a far flucs cun nus. I dat mo ina soluziun: a las armas!» Sinaquai èn numerusas chasas da duana citadinas vegnidas demolidas ed ils daziers roials èn vegnids stgatschads.

En vista a quest’atmosfera han ils electurs elegids dal terz stan ch’eran gia integrads en l’administraziun municipala da Paris creà ina milissa citadina – la futura Garda naziunala – per metter en urden la situaziun. Il pievel però ha pretendì in armament. Ils 14 da fanadur èn radund 5000 persunas sa radunadas avant la Bastille per procurar per armas e pulvra e per laschar or lur ravgia cunter quest simbol dal reschim absolutistic. En la chasaforz da la citad sa chattavan da quel temp dentant be set praschuniers e nagin n’era empraschunà per motivs politics. Il cumandant da la Bastille Launay ha laschà entrar ils revoluziunaris en la curt – per als prender là sut il fieu. A la fin dal di eran 98 dals occupaders morts e 73 ferids. Suenter che la massa ha mess sut squitsch l’administraziun municipala, ha Launay capitulà. Ses chau e quel dal suprastant da l’administraziun municipala roiala, Flesselles, han ins prendì sin la lantscha ed exponì.

Sin quest’attatga han ils exponents da l’ancien régime reagì en moda defensiva. Las truppas militaras da Paris èn vegnidas retratgas e l’Assamblea naziunala ha survegnì protecziun e renconuschientscha. Jean-Sylvain Bailly è daventà suprastant da la nov’administraziun municipala da Paris (ch’ha remplazzà la prefectura dals martgadants da pli baud) ed il liberal Marquis de Lafayette è vegnì elegì nov cumandant da la garda naziunala. En medema maniera èn era las administraziuns municipalas da las provinzas franzosas vegnidas reorganisadas (en rom da l’uschenumnada revoluziun municipala). Ils 17 da fanadur ha il Cont d’Artois, il frar dal retg, bandunà sco emprim emigrant il pajais. Louis XVI sez è ì a Paris ed ha purtà la cocarda blau-alv-cotschna sco segn da ses consentiment per ils eveniments.

Fin ils 14 da fanadur na discurriv’ins betg dals purs, di l’istoricher Lefèbvre. Però senza lur sustegn, manegia el, n’avess la Revoluziun betg gì success. Ils purs possedevan da quel temp 30 % dal terren e la sclavitid existiva mo pli en singulas regiuns. La part dals purs ch’aveva da sbursar in tribut a lur signur feudal variava tranter 30 e 75 %. En general aveva il possessur il dretg sin la mesadad da la racolta e da l’augment dal muvel, dentant ha el dumandà suenter adina dapli contribuziuns supplementaras. En il decurs dal 18avel tschientaner ha il signuradi feudal pretendì e registrà repetidamain dretgs ch’eran per part gia emblidads. In’interpretaziun pli nova da questa ‹reacziun feudala› di ch’il capitalissem saja passà tras las sfessas da l’urden vegl e sa saja servì da sias pussaivladads.

Onns da nauschas racoltas e da chareschia avevan spussà en spezial ils purs pitschens. Per l’ina na bastavan las racoltas betg per subsister, per l’autra reduciva la chareschia las pussaivladads da gudogn supplementar en citad. La primavaira èn cumparidas bandas da murdieus che gievan smanatschond e terrorisond da puraria tar puraria. En l’atmosfera tendida da las elecziuns dals Stans generals e sco reacziun sin ils eveniments a Versailles ed a Paris è sa sviluppada sin la champagna l’uschenumnada Gronda anguscha ("grande peur") d’in ‹cumplot aristocratic›. Quel faschevan ins responsabel per tut ils svilups negativs e la miseria generala. Tranter la mesadad da fanadur e l’entschatta d’avust 1789 era il fenomen da la "grande peur" preschent en bunamain tut la Frantscha ed ha per part manà ad attatgas dals purs sin chastels e claustras. Quests assagls avevan la finamira da destruir ils archivs cun documents da dretgs feudals e da sfurzar ils signurs da renunziar a lur dretgs feudals.

La vehemenza da la Revoluziun sin la champagna ha era alarmà la curt e l’Assamblea naziunala a Versailles. Suenter ils eveniments dals 14 da fanadur aveva l’Assamblea surpiglià tut l’autoritad politica; dad ella pretendev’ins ch’ella reorganiseschia il sistem. Ussa era l’Assamblea sut squitsch: blers spetgavan dad ella ina decleraziun dals dretgs da l’uman gia avant ch’hajan lieu las tractativas davart ina nova constituziun.

Var 100 deputads dal terz stan ch’eran sa reunids per ina discussiun en il club bretonic han organisà en l’Assamblea in culp da surpraisa. Cun quel vulevan els rumper la resistenza dals stans privilegiads che spetgavan sin megliers temps per pudair salvar lur dretgs acquistads. La manevra è gartegiada en la sesida dals 4 als 5 d’avust grazia ad aristocrats liberals ch’han renunzià cun grond gest a lur pretensiuns. Questa renunzia cumpigliava tut ils servetschs liads ad ina persuna, ils servetschs da maun e da metter sut, la giurisdicziun bassa, l’acquist d’uffizis privilegià, l’aboliziun da l’acquist d’uffizis cumprabel e da la dieschma ed ils privilegis da chatscha e da tegnair columbas. La sclavitid, la liberaziun da taglia dals stans privilegiads ed era tut ils dretgs spezials da las provinzas e citads èn vegnids abolids. Entaifer paucas uras aveva l’Assamblea reconstituì davant il dretg l’unitad da la naziun, faschond urden cun il sistem feudal ed il reschim da l’aristocrazia sin la champagna ed abolind l’element ch’als separava da la burgaisia – numnadamain lur ritgezza. En pli aveva ella inizià refurmas economicas, ecclesiasticas e giudizialas. Tut quai ha muntà la fin da l’ancien régime organisà tenor stans.

L’emprim punct dal decret correspundent pretendeva solennamain: «L’Assamblea naziunala sfratga cumplettamain l’entir reschim feudal.» Per ils purs na cuntegneva questa proclamaziun dentant betg l’entira vardad. La sclavaria e la lavur tributara eran bain abolidas dal tuttafatg, ils dretgs da la signuria èn dentant stads da cumprar ora cun 3,3 % tschains l’onn. La calculaziun politica era quella da stgomiar ils vegls dretgs signurils en daners solids e d’adossar il pajament da tschains fin al sbursament dal chapital. L’aristocrazia salvava uschia tut quai ch’ins pudeva salvar ed ils possessurs da terren dal terz stan profitavan tras l’egualisaziun da bains aristocratics e burgais. 

Suenter avair calmà en quella moda la massa, ha l’Assamblea naziunala lavurà vi da la ‹Decleraziun dals dretgs da l’uman e dal burgais›. Quella è vegnida proclamada ils 26 d’avust 1789 e stabilescha ch’ils umans èn libers ed eguals en lur dretgs a partir da la naschientscha. 
Garantids èn tranter auter era il possess, la segirtad ed il dretg da resistenza cunter l’oppressiun, ils princips dal stadi da dretg, la libertad da religiun, d’opiniun e da pressa sco era la suveranitad dal pievel e la separaziun da las pussanzas. Furet/Richet giuditgeschan: «Quests 17 artitgels curts d’in stil grondius e d’ina spessezza mentala n’èn betg pli l’expressiun dal tactar precaut e da la tema burgaisa. Cun definir libramain sias prestaziuns e finamiras sa dat la Revoluziun franzosa ina bandiera che sto vegnir respectada da l’entir mund.» L’individualissem burgais ha survegnì qua tras sia Magna Charta da dretg public. 
Confurm al spiert da quel temp concerneva questa decleraziun mo ils umens. Per la filosofa e scriptura Olympe de Gouges n’era quai betg acceptabel. Ella ha preschentà il 1791 la ‹Déclaration des droits de la femme e de la citoyenne› (‹Decleraziun dals dretgs da la dunna e da la burgaisa›) e pretendì l’egualitad tranter dunna ed um.

Per che lur decrets giajan en vigur, era l’Assamblea naziunala dependenta da la suttascripziun dal retg. Lez ha nizzegià la chaschun per pretender ina posiziun preponderanta, per exempel en furma d’ina ferma vusch da veto entaifer la constituziun futura. Ultra da quai ha el ordinà in regiment or da la Flandra a Versailles. Là han ils uffiziers zappitschà il prim d’october la cocarda. Quest incident ha fatg la runda a Paris ed ha danovamain stgaudà l’atmosfera. Jean-Paul Marat, il fundatur da la gasetta ‹L’Ami du Peuple›, infurmava il pievel davart ils eveniments actuals e la ‹conspiraziun aristocratica› e gidava uschia a mantegnair il fieu revoluziunar.

Ils 5 d’october è sa radunada ina massa da dunnas davant la chasa communala cun l’intenziun da marschar cunter Versailles e da proclamar là lur pretensiuns. Pli tard las èn seguids 15 000 gardists naziunals e dus represchentants da l’administraziun municipala. Quels avevan l’incumbensa da manar il retg a Paris. Louis XVI ha retschavì las dunnas, empermess da furnir mangiativas e suttascrit ils decrets da l’Assamblea naziunala. 

Il proxim di èn las dunnas ed ils represchentants da la citad entrads ensemen cun ils gardists en il chastè ed han sfurzà il retg e l’Assamblea naziunala da dischlocar a Paris. Il suentermezdi è il cortegi sa mess en viadi vers Paris. Davant marschava la garda naziunala; sin mintga baionetta era fitgà in paun. Alura suandavan las dunnas armadas cun piccas e flintas e sventulond frastgas da papla; ellas escortavan ils chars da graun ed ils chanuns. Davos ellas marschava la schuldada roiala discharmada ed ornada cun la cocarda tricolora da la garda sco er il regiment da la Flandra e la Garda svizra. Silsuenter charrotschavan la famiglia roiala ed ils deputads e la finiziun furmava la massa dal pievel cun la gronda part da la garda naziunala. Il pievel clamava: «Nus manain il furner, la dunna dal furner ed il giuven furner!», ed exprimiva uschia la speranza en in meglier provediment da vivonda ch’enfin qua. Insumma duevan il monarc e l’Assamblea naziunala esser exponids da qua davent a la controlla e la pressiun dal pievel.

La dischlocaziun da la curt roiala a Paris, suandada d’ina restricziun dals meds finanzials che l’Assamblea naziunala metteva a disposiziun a la curuna, han bain indeblì vinavant la posiziun dal retg. Tuttina è el restà ina figura centrala entaifer l’actualitad politica. En l’Assamblea naziunala vuleva nagin, u be ina pitschna minoritad, abolir la monarchia. Ma areguard l’influenza che dueva vegnir concedida al monarc entaifer la nova constituziun divergiavan las opiniuns. D’in fatg eran dentant tut las partidas conscientas: dal retg vegnivi la finala a depender, schebain la construcziun constituziunala pudeva funcziunar u betg. Pertge ch’en cas da sia refusaziun stueva mintga versiun da la monarchia constituziunala far naufragi. 

L’onn 1790 è stà in ‹onn fortunà›: suenter ils tumults dal 1789 è seguida ina buna racolta ed ina meglieraziun da la situaziun dal provediment. Questa fasa euforica ha chattà ses punct culminant en la Festa da la federaziun sin il Champ da mars per l’anniversari da l’attatga sin la Bastille. Davant tschientmillis d’aspectaturs givlants èn 60 000 gardists naziunals sa fraternisads cun la naziun franzosa ed han engirà avant l’‹altar da la patria› lur fidaivladad per la patria, la lescha ed il retg. 

Las discussiuns constituziunalas da l’Assamblea naziunala – ch’era sa dividida en differentas cumissiuns tematicas – progredivan bain. Gia avant la fin da l’onn 1789 avev’ins discutà il problem da la sanaziun da las finanzas statalas. Il resultat è stà ch’ins ha secularisà e transfurmà tut ils bains ecclesiastics en bains naziunals. La summa dals bains naziunals serviva da qua davent sco segirtad per ina nova valuta da bancnotas, ils assegnats. Damai ch’il clerus na disponiva pli da naginas entradas or dal possess ecclesiastic, era el uss dependent dal salari statal. La constituziun civila dal clerus ha ultra da quai fixà l’elecziun dals reverendas a moda analoga a quella dals funcziunaris, ed in decret als ha prescrit da preleger e commentar las ordinaziuns da l’Assamblea naziunala giu da la scantschala. 

Las singulas provinzas da la Frantscha possedevan enfin qua structuras politicas fitg differentas. L’entschatta da l’onn 1790 èn ellas vegnidas partidas en 83 departaments cun sutdivisiun e structura administrativa unitara. Ils dazis a l’intern dal stadi han ins eliminà dal tuttafatg. Ed entaifer la giustia ha l’elecziun libra dals derschaders remplazzà la cumpra d’uffizis. Per arrestads valeva da nov l’audiziun giudiziala entaifer 24 uras e la defensiun obligatorica tras in advocat.

Concernent il dretg d’eleger eran las resalvas da la burgaisia cun possess stadas decisivas en l’Assamblea. Mo l’uschenumnà burgais activ cun ina tscherta entrada fiscala dastgava eleger. L’idea davos questa posiziun era quella che be in burgais independent e nuncumprabel dueva pudair eleger. Unicamain l’advocat Maximilien de Robespierre ha crititgà quest’idea sco cuntravenziun cunter l’egualitad giuridica garantida en la ‹Decleraziun dals dretgs da l’uman›.

La dumonda co integrar Louis XVI en il nov sistem politic è dentant restà il grond problem da la constituanta. Las opiniuns divergentas han manà a la furmaziun da differentas gruppas politicas che duevan fundar il schema da dretga-sanestra da pli tard. Sin las loschas d’onur a dretga dal president dal parlament sesevan ils ‹aristocrats›, commembers dals emprims dus stans ed aderents da l’ancien régime. Els vulevan surlaschar a Louis XVI la pussanza executiva ed in veto absolut en la legislaziun. En direcziun da la mesadad da la sala e vers sanestra suandavan lura en diversas graduaziuns quels deputads ch’approvavan la participaziun dal retg a la procedura legislativa mo en furma minimala u la refusavan dal tuttafatg. En quest process da mediaziun tranter l’Assamblea ed il retg èn s’engaschadas differentas persunalitads sco per exempel il president da l’Assamblea naziunala Bailly, Mounier e Mirabeau, il cumandant da la garda naziunala La Fayette ed il ‹triumvirat› Barnave, Duport e Lameth.
La finala ha il retg survegnì in dretg da veto suspensiv cun il qual el pudeva bloccar in project da lescha per duas periodas legislativas. Sco chau da l’executiva era el dentant restrenschì en si’influenza, damai che la giustia e l’administraziun vegnivan elegidas senza dretg da cundecisiun da vart dal retg e da ses ministers. Ed er las perscripziuns administrativas vegnivan relaschadas da l’Assamblea naziunala. Entaifer l’armada è il retg bain restà a la testa. Il dretg d’eleger aveva el dentant sulettamain per ils grads d’uffiziers ils pli elevads, entant che la schuldada simpatisava savens cun la Revoluziun e fraternisava cun ils revoluziunaris. 

Entaifer ils stans privilegiads avevan ils eveniments ch’han gì lieu tranter il fanadur e l’october da l’onn 1789 effectuà undas d’emigraziun. Lieus da rimnada furmavan las curts dals prinzis a Turin, Magonza e Trier. Da là davent vegnivan organisadas activitads cuntrarevoluziunaras per destabilisar il nov urden en Frantscha ed obtegnair in’intervenziun da l’exteriur. La Russia, la Spagna e la Svezia han bain exprimì il giavisch da reconstituir l’ancien régime – dapli na vulevan quests pajais dentant betg empermetter per il mument.

L’aboliziun dal feudalissem en Frantscha ha per part tutgà interess da prinzis esters, sco per exempel tar bains papals en Frantscha dal Sid e tar bains da prinzis imperials tudestgs en l’Alsazia. Ni lur appel d’intervegnir ni l’inscunter persunal cun il cont d’Artois, il frar da Louis XVI, han dentant pudì motivar l’imperatur habsburgais Leopold II, il frar da la regina franzosa Marie-Antoinette, d’entrar en acziun cun ses militar. Betg mo el n’aveva nagin interess vi d’ina guerra cunter la Frantscha; la Russia e l’Austria eran involvids en la guerra cunter l’Imperi osmanic da l’onn 1790 e fatschentads cun la revolta naziunala en Pologna. Las activitads militaras dals emigrants franzos, lantschadas da puncts da sustegn sco per exempel Koblenz e Worms, n’han betg gì l’effect giavischà, era sche l’ost da la Frantscha temeva ussa anc pli ferm ina conspiraziun dals aristocrats.

In decret da l’Assamblea naziunala en connex cun la constituziun civila dal clerus ha dentant manà ad in’opposiziun energica, perfin ad ina rebelliun averta e finalmain ad ina guerra religiusa. Quest decret dals 27 da november 1790 aveva prescrit als spirituals d’engirar sin la nova Constituziun. Papa Pius VI perencunter aveva scumandà l’engirament, smanatschond cun l’excommunicaziun. Mo la mesadad dals spirituals, per gronda part commembers dal clerus bass, ha lura engirà. La consequenza è stada ina spartiziun religiusa da la Frantscha. La populaziun rurala sustegneva en general ils ‹buns› spirituals, quai vul dir ils refusaders da l’engirament. La Revoluziun ha cun quai quasi provedì il stab general da la cuntrarevoluziun – ch’era senza truppas – cun l’infantaria necessaria: ils sacerdots refusants e lur nursettas.

Era per Louis XVI signifitgava la politica ecclesiastica da la constituanta ina nova sfida. Giond en il Chastè da las Tuilerias al cult divin tenor la metoda tradiziunala, era el sfurzà d’obtegnair la communiun da spirituals ch’avevan refusà l’engirament. Ma la curt roiala fascheva dapli che be resistenza simbolica cunter la resoluziun. Il favrer 1791 ha Marie-Antoinette appellà Leopold II da far frunt a la Revoluziun che pareva da sa derasar sur ils Pajais Bass austriacs.

Cur che la massa ha impedì Louis XVI da bandunar Paris per far ina cura a Saint-Cloud, ha la famiglia roiala decis da fugir. La notg dals 20 als 21 da fanadur 1791 èsi reussì ad ella d’engianar la garda naziunala che survegliava il chastè. Dals Pajais Bass anora sperava il retg da pudair returnar en Frantscha cun sustegn militar e da restaurar ses reschim absolutistic. Fitg precaut n’è il retg dentant betg stà durant sia fugia: l’entira societad da viadi è vegnida identifitgada, fermada a Varennes en vischinanza dal cunfin beltg e manada enavos a Paris.

L’Assamblea naziunala che temeva per sia lavur constituanta, tegneva cuntradictoricamain vi dal retg. D’ina vart crajev’ins ch’il retg saja vegnì rapinà, da l’autra vart al han ins dispensà da tut sias funcziuns monarchicas fin che la Constituziun saja pronta per sia suttascripziun. Barnave ha admonì en la debatta dals 15 da fanadur 1791: «Vulain nus terminar la Revoluziun u vulain nus danovamain cumenzar cun ella? Cun anc in pass essan nus culpaivels e chaschunain disgrazia: in pass sin la via da la libertad vul dir destrucziun da la monarchia, in pass sin la via da l’egualitad vul dir destrucziun dal possess.» 

Tar sia fugia aveva Louis XVI laschà enavos ina proclamaziun cuntrarevoluziunara, senza che quella fiss dentant vegnida enconuschenta per il mument tar il pievel. Sia critica sa drizzava tranter auter encunter la rolla desastrusa dals clubs politics e lur influenza sin las decisiuns da la constituanta. Quai ch’el n’aveva dentant betg considerà era l’effect da sia fugia. Quella ha numnadamain gist manà ad ina nova furmaziun e radicalisaziun da las organisaziuns politicas ordaifer il parlament.

Il club bretonic manava tras sias sesidas a Paris sco ‹cumpagnia dals amis da la Constituziun› en la claustra giacubina e vegniva per consequenza numnà ‹club dals giacubins›. Gia la fin da l’onn 1790 disponiva el da 150 filialas cun grond’influenza, repartidas en tut il pajais; a Paris aveva el schizunt in’influenza cusseglianta sin las decisiuns da l’Assamblea naziunala.

Concernent la destituziun da Louis XVI ha la fugia da la famiglia roiala spartì il club giacubin. Cun quai che la sanestra cun Robespierre pledava per la destituziun dal retg, è la gronda part dals commembers da la lingia da Lafayette e Barnave sortida ed ha fundà il club dals feuillants en la claustra dals feuillantins. Era tar las cumpagnias affiliadas hai dà spartiziuns; però èsi reussì als giacubins parisians da tegnair ina predominanza entaifer las filialas e quai grazia ad ina campagna per il dretg d’eleger general.
Cun quai che las contribuziuns da commember dal club giacubin eran relativamain autas, èn pauc temp suenter suandads ulteriurs clubs e cumpagnias popularas cun access pli simpel. Il club cun la pli grond’influenza era il club dals Cordeliers en la claustra franciscana, in club da discussiun e lutga per la realisaziun dals dretgs da l’uman e per la scuvrida d’abus da la pussanza publica. Il pled decisiv manavan Marat, Desmoulins e Danton.

Suenter la fugia dal retg è vegnida da qua la pretensiun d’abolir la monarchia e da furmar ina republica. Ils 14 da fanadur 1791 han gì lieu grondas demonstraziuns sin il Champ da Mars e collecziuns da suttascripziuns per la destituziun dal retg. Lafayette ha cumandà l’expulsiun da la reuniun cun in’acziun da la garda naziunala ch’ha chaschunà plirs morts. La sfessa tranter l’Assamblea naziunala e las cumpagnias popularas parisianas n’era uss betg pli da survesair.

Las curts supplitgadas per sustegn han reagì pir suenter in mais. L’imperatur Leopold II ed il retg prussian Friedrich Wilhelm II han designà en la Decleraziun da Pillnitz la situaziun da Louis XVI sco interess general da tut ils retgs europeics. Omadus monarchs han empermess intervenziuns militaras a favur da la monarchia franzosa sch’i vegniss a dar ina coaliziun da las pussanzas europeicas cun questa finamira. En Frantscha è l’effect da questa smanatscha dentant be stà ina ravgia anc pli gronda cunter il ‹cumplot aristocratic›.
Il settember 1791 è l’ovra constituanta entrada en vigur, en preschientscha da Louis XVI ch’ha engirà sin la Constituziun. Il prim d’october è sa constituida la nova legislativa. En cumparegliaziun cun ils giacubins avevan ils feuillantins ina maioritad visibla, la gruppa da deputads dominanta na fascheva dentant part da nagina da questas duas gruppas.

Il tema central ed il motiv che la legislativa ha existì mo in onn è stada la guerra revoluziunara. Quella n’era dentant betg vegnida provocada tras las pussanzas europeicas, mabain iniziada en Frantscha sez. Tenor la nova Constituziun era la cooperaziun dal retg e da la legislativa necessaria per far quest pass. Suenter la fugia impedida furmava questa guerra l’unica via per Louis XVI e Marie-Antoinette da restabilir circumstanzas acceptablas. Els faschevan quint cun ina sconfitta da l’armada franzosa e vulevan annullar cun l’agid dals victurs tut ils midaments chaschunads tras la Revoluziun.
En la legislativa devi auters motivs ed arguments, però la medema finamira: la guerra. Tranter ils feuillantins regnava l’idea ch’ina curta guerra rinforzia ils generals per stabilisar la Revoluziun. In veritabel entusiassem revoluziunar ha exprimì il deputà sanester Brissot: «La forza dal pensar e dals fatgs m’ha persvadì ch’in pievel ch’ha gudagnà la libertad suenter diesch tschientaners da sclavaria sto far guerra. El sto far guerra per fundar la libertad sin ina basa segira, el sto far guerra per lavar la libertad dals vizis dal despotissem ed el sto a la fin far guerra per spedir quels umens da ses chastè che pudessan ruinar la libertad.» Il deputà Isnard ha secundà: «Na crajai betg che la situaziun ans impediss da cumbatter! In pievel revoluziunar è nunsurventschaivel. La bandiera da la libertad è la bandiera da la victoria.» Be Robespierre dal club giacubin ha replitgà energicamain: «L’idea la pli vana ch’in politicher po avair, è l’imaginaziun ch’i saja avunda per in pievel da penetrar cun forza armada tar in auter pievel per al intimar da surprender sia lescha e sia constituziun. Nagin ama ils missiunaris armads; e l’emprim cussegl che la natira e la precauziun als dat, è quel da rebatter ils penetrants.»

Cunter la decleraziun da guerra envers il retg da la Boemia e da l’Ungaria han vuschà ils 20 d’avrigl 1792 be set deputads da la legislativa. En l’euforia dals emprims dis suenter questa decisiun è naschida la chanzun "Allons enfants de la patrie..." sco imni per l’armada dal Rain a Strasbourg. Questa chanzun dueva daventar pli tard l’imni da l’entira naziun franzosa.

La realitad da la guerra è dentant spert sa mussada dischillusiunanta. Ils uffiziers e la schuldada han fatg talmain pauca resistenza cunter ils Austriacs e Prussians ch’ins temeva in tradiment e che las secziuns da Paris han cumenzà a sa mobilisar. Ils sansculottes, armads cun lantschas, sa mussavan ussa di e notg en las vias da la citad. In’attatga concentrada en las Tuilerias ils 20 da fanadur 1792 ha il retg anc ina giada pudì parar cun metter si la chapitscha giacubina cotschna.

Ils 11 da fanadur ha la legislativa proclamà ‹la patria en privel› ed ordinà a tut ils burgais pronts per la guerra da sa registrar sco voluntaris, da sa decorar cun la cocarda naziunala e da s’alliar a l’armada. En las provinzas era l’atmosfera ussa drizzada cunter il retg. Ins numnava Louis XVI e Marie-Antoinette mo pli "Monsieur et Madame Veto" pervi da lur tenuta nuncooperativa e discurriva dal ‹comité austriac› che saboteschia las stentas patrioticas. Per la Festa da la federaziun è in battagliun da voluntaris marschà da Marsiglia a Paris. L’imni dals emprims dis da guerra ha tras lur chantar survegnì il num ‹Marseillaise›. 

Tar ils motivs ch’han chaschunà la cupitga da la monarchia, la fundaziun da la Republica e la furmaziun da l’emprima regenza revoluziunara sco era il terrur en la fasa radical-democratica fin il zercladur 1794 quinta l’istoricher da la Revoluziun Lefèbvre la mentalitad specificamain revoluziunara da quel temp. Quella haja gia dominà l’Assagl sin la Bastille e las autras acziuns popularas da l’onn 1789 e saja pir tschessada suenter che las finamiras revoluziunaras eran accumplidas. Questa mentalitad ha tenor Lefèbvre consistì da trais cumponentas: la tema ("peur") dal ‹cumplot aristocratic›, la reacziun defensiva ("réaction défensive") che cumpigliava l’organisaziun da las gruppas popularas e la realisaziun da la defensiva e la voluntad da punir ils adversaris da la Revoluziun ("volonté punitive"). En quest senn ha la stad 1792 cun ses messadis da Hiob per ils revoluziunaris mess accents a lunga vista. Ella ha manà ad ina ‹segunda revoluziun›.

L’entschatta d’avust 1792 ha il duca da Braunschweig, il schefcumandant da las truppas prussianas ed austriacas prontas per l’invasiun da la Frantscha, publitgà ses manifest, en il qual el ha fatg appel a las truppas franzosas, als gardists naziunals ed a la populaziun da sa suttametter, cun la finamira da liberar il retg e d’al dar enavos ses dretgs. Ad eventualas resistenzas, spezialmain da vart dals responsabels politics a Paris, ha quest manifest smanatschà cun in tribunal da guerra e la paina da mort.
Questa proclamaziun ha dentant gì in tut auter effect che giavischà. En las secziuns da Paris che vulevan destituir il retg han ins cumenzà cun las preparaziuns per ina revolta. La damaun dals 10 d’avust 1792 han questas secziuns furmà ina communa revoluziunara ("commune insurrectionelle") e stgatschà l’administraziun municipala. Il cumandant da la garda naziunala è vegnì assassinà e remplazzà tras il bierer Santerre. Ina massa d’artisans, detaglists e lavurants è marschada, ensemen cun ils federads externs, a las Tuilerias e las han attatgà cunter la resistenza da la Garda svizra. Il pretsch da quest assagl èn stads tschients da morts dad omaduas varts. Sut il squitsch da la massa grittentada ha l’Assamblea decis la destituziun provisorica dal retg ed al ha impraschunà.

Dasper l’Assamblea naziunala era er la communa revoluziunara da Paris daventada in organ politic rivalisant cun in’atgna influenza futura, cunquai ch’uschenumnads burgais passivs senza dretg d’eleger han pudì far valair lur interess en las assambleas da las secziuns parisianas. Ed en la communa ha la legislativa furmada confurm al dretg d’eleger tenor il possess pers si’autoritad suenter l’acziun populara dals 10 d’avust. Per consequenza ha ella fixà novas elecziuns per in Convent naziunal e quai tenor il dretg d’eleger general (per ils umens). Per il temp da la midada ha in cussegl executiv provisoric survegnì las funcziuns da regenza dal retg. La Constituziun da l’onn 1791 era ussa ord diever.

Suenter la conquista da Longwy e Verdun ha l’avanzada da las truppas prussian-austriacas smanatschà pli e pli Paris. La legislativa ha sinaquai recrutà in detaschament spezial da 30 000 umens per defender la chapitala; la communa ha schizunt recrutà il dubel. Las secziuns avevan entant furmà cumissiuns da surveglianza per tut las persunas suspectadas d’esser cunter la Revoluziun. Questas cumissiuns han lura emplenì las praschuns cun serviturs da la curt, feuillants, schurnalists e spirituals refusants. Damai che las truppas voluntaras eran semtgadas da partir cunter l’uniun prussian-austriaca sut il duca da Braunschweig, parevan ils praschuniers sco ina smanatscha interna per la metropola revoluziunara. Perquai han ils federads, ils gardists naziunals ed ils sansculottes executà las decisiuns da las assambleas ed assassinà tranter ils 2 ed ils 6 da settember 1100 fin 1400 praschuniers.

Sut talas cundiziuns han gì lieu las elecziuns dal Convent naziunal, quai cun ina participaziun da be var 10 % e cun exclusiun dals aderents da la monarchia. Cur ch’il Convent è sa radunà ils 21 da settember 1792 per sia sesida d’avertura, cumpareva la situaziun da la Frantscha en ina glisch pli favuraivla ch’anc avant curt temp. Igl era il di suenter la Chanunada da Valmy, nua che l’armada revoluziunara aveva triumfà e parà ad interim la smanatscha.

Il num ‹Convent naziunal› ("convention national") per la terza assamblea naziunala da la Frantscha ha signalisà sias duas cumpetenzas-clav: l’elavuraziun d’ina nova constituziun e l’execuziun provisorica da tut las cumpetenzas da la suveranitad naziunala (resp. da la pussanza statala). Cun sias emprimas decisiuns ha il Convent procurà per cundiziuns cleras. La monarchia era ussa abolida, la Republica constituida ed il nov chalender ha fixà ils 22 da settember 1792 sco emprim di da l’onn 1 da la Republica.

Il confess unitar a favur da la segunda revoluziun dals 10 d’avust ha a l’entschatta zuppentà differenzas tranter las gruppas politicas. Quellas èn dentant sa mussadas en la moda e maniera co ch’ils commembers dal Convent èn sa plazzads. Da vart dretga da la chasa èn sa reunids ils aderents da Brissots, ils brissotins (numnads pli tard girondins, tenor il departament Gironde). Els prendevan posiziun per la burgaisia economica cun pretender la protecziun dal possess, il commerzi liber e la furmaziun d’in pretsch da martgà statal. Cuntrari a las assambleas da las secziuns parisianas e la communa revoluziunara han els empruvà da far valair l’influenza dals federads en ils departaments.

Lur opponents avevan num montagnards perquai ch’els avevan lur sezs en las retschas superiuras, sco sin ina muntogna. Ensemen cun la maioritad dals commembers dal Convent faschevan els part da la burgaisia d’amez e superiura. Tranter quels sa chattavan surtut funcziunaris, represchentants dals mastergns libers e giurists. Cun Danton, Robespierre e Marat a la testa eran els en stretg contact cun las secziuns e las assambleas popularas e preschentavan ils interess populars.
En la ‹planira› ("plaine") respectivamain en la ‹palì› ("marais") tranter ils girondins ed ils montagards seseva la maioritad dals deputads che votava tut segund il tema cun ina u l’autra partida. Era sch’ils 200 girondins predominavan ils var 120 montagnards, na vuleva quai betg dir ch’els maiorisavan adina il Convent da 749 commembers. Ma suenter Valmy pon ins constatar ch’ils girondins vegnivan en general sustegnids en lur direcziun liberala, schizunt dal minister da la giustia Danton.

Il tractament dal retg impraschunà è daventà in tema actual sin la glista da tractandas dal Convent en quel mument ch’ins ha chattà la correspundenza dal retg cun emigrants e prinzis cuntrarevoluziunars. Uss era ina process d’auttradiment inevitabel ed il Convent sez è sa preschentà sco dretgira. Cunter la voluntad dals girondins che vulevan schanegiar il retg e ch’èn sa retratgs dal club giacubin, ha il Convent (suenter duas audiziuns da l’accusà ils 11 e 26 da december 1792) decis cun maioritad ch’il retg saja culpabel d’ina conspiraziun cunter la libertad e ch’il pievel n’haja betg il dretg da decider cun plebiscit (quai ch’ils girondins vulevan). Il Convent ha pia sentenzià il retg a mort senza suspensiun cun 361:360 vuschs.
Ils 21 da schaner han ins executà Louis Capet (uschia vegniva il retg numnà en il process) sin la Place de la Révolution (ozendi Place de la Concorde) tras la guillotina. Abstrahà d’intginas acziuns da protest roialisticas èsi restà quiet en il pajais. Ordaifer Paris e las assambleas n’ha il process cunter Louis XVI fatg nagin’impressiun. Quest’indifferenza da vart dal pievel tar la mort da lur retg mussa quant profunda che la ruttadira cun las veglias relaziuns era. Ins ha bain pudì reconstruir la monarchia 20 onns pli tard, dentant betg la mistica dal retg unschì.

A l’ester ha l’execuziun dal retg percunter effectuà grondas reacziuns. La forza dominanta era l’Engalterra: là purtava la curt vestgadira da malencurada ed il deputà franzos è vegnì expulsà. La Gronda Britannia disturbava en spezial la strategia da guerra offensiva da la Frantscha (suenter las victorias da Valmy e da Jemappes) e la politica d’annexiun dal Convent. En pli eran ils interess economics da l’Engalterra en Ollanda vegnids donnegiads. Suenter la decleraziun da guerra franzosa dal prim da favrer 1793 è il primminister britannic Pitt sa mess a la testa d’ina coaliziun da pussanzas europeicas cunter la Frantscha republicana. Gia dus mais pli tard han las armadas revoluziunaras gì da cumbatter per la defensiun dals cunfins da l’agen pajais – ed entaifer la Frantscha per la cuntinuaziun dals resultats da la Revoluziun.

En vista a la surpussanza da l’adversari aveva il Convent decis la recrutaziun d’ulteriurs 300 000 umens e surlaschà als departaments da tscherner il proceder per rabagliar ensemen lur contingent. Surtut en la Vendée al vest da la Frantscha ha questa decisiun effectuà ina malcuntentientscha cuntrarevoluziunara. En questa regiun ch’era da tempra puril-conservativa èn sa derasadas dapi l’entschatta mars revoltas armadas ch’avevan bunamain il caracter d’ina guerra civila. In decret dal Convent che smanatschava als rebels cun confiscaziun dal possess e paina da mort ha nizzegià tuttina pauc sco l’engaschi da truppas revoluziunaras.

Ultra da quai han era ils sansculottes, animads da l’inflaziun dals pretschs, fatg pressiun sin il Convent. Sulettamain da la fin schaner 1793 fin l’entschatta avrigl avevan ils assignats pers lur valur nominala da 55 % sin 43 %. Bain era la racolta da l’onn 1792 stada buna; spetgond sin in augment dals pretschs han ils purs tuttina tegnì bass lur purschida sin il martgà. En questa situaziun han ils sansculottes pretendì da registrar las provisiuns da victualias, da confiscar parts da la producziun, da fixar in pretsch maximal e da punir ils usuraris. Entant ch’ils girondins han refusà strictamain questas pretensiuns, èn ils montagnards stads pli bainvulents ed han pudì trair da lur vart la maioritad dals deputads da la plaine. Per quests deputads eri impurtant ch’il Convent mantegnia en questa situaziun la direcziun politica e na vegnia betg inundà da las secziuns parisianas e da la communa. Sin las rinfatschas ch’ils girondins sajan vi dal furmar ina dictatura ha Marat respundì: «La libertad ston ins stgaffir cun violenza ed ussa è vegnì il mument d’organisar per in tschert temp il despotissem da la libertad per destruir il despotissem dals retgs!»

Il mars da l’onn 1793 han ins stgaffì in Tribunal da revoluziun per derschar davart ils adversaris da la Revoluziun e las persunas suspectadas. Sco furniturs da culpants servivan las cumissiuns da surveglianza en las vischnancas. L’avrigl e matg è suandà in curs dirigì per ils assignats, in pretsch maximal per graun e farina sco era in emprest sfurzà tar ils ritgs. Per exequir las funcziuns da la regenza han ins creà in Comité dal bainstar public. Quel cumpigliava la maioritad dals deputads da la plaine, vegniva dentant dominà cleramain da Danton. Sa referind als assassinats dal settember da l’onn precendent, ha el installà il Tribunal revoluziunar sut la suandanta directiva: «Nus avain dad esser terribels, per ch’il pievel na stoppia betg far quai!»

Ils girondins dentant tschertgavan la confruntaziun cun ils sansculottes da Paris, suttastritgavan che Paris saja mo in departament sper 83 auters ed han fatg valair en il Convent ina cumissiun cun girondins per la controlla da las secziuns parisianas. Il deputà Isnard ha agità il conflict cun ina smanatscha cumparegliabla a quella dal cont da Braunschweig: «(...) sche la represchentanza da la naziun vegn donnegiada tras ina revolta, lura decler jau en num da tut la Frantscha che Paris vegn ad esser destruì.»

La decisiun tranter las duas partidas adversarias ha in comité revoluziunar la finala preparà ordaifer las secziuns e la communa. Suenter pliras emprovas èsi a la fin reussì da circumdar il Convent cun 80 000 umens e d’al smanatschar cun 150 chanuns. Cunter la veglia dals montagnards han ins pretendì ultimativamain da surdar ils manaders dals girondins. La finala ha il Convent decis d’als metter sut arrest da chasa. Cun eliminar ils girondins ha cumenzà in nov chapitel da la Revoluziun franzosa, numnadamain il ‹reschim dals giacubins›.

Suenter l’expulsiun dals girondins or dal Convent era il sboz da la constituziun ch’era vegnì preparà dal filosof illuministic Condorcet daventà senza muntada. Quest sboz preveseva ina stricta separaziun da las pussanzas, in sistem da represchentaziun consequent e pli grond’autonomia e cumpetenza da cooperaziun dals departaments. En tutta prescha han ins reformulà la constituziun fin sia deliberaziun ils 24 da zercladur 1793. Sut l’influenza da Marie-Jean Hérault de Séchelles han ins spustà ils accents a favur da l’egualitad sociala, suttastritgà il dretg da lavur ed il duair da resister cunter ina regenza antipopulara. Plinavant dueva la nova constituziun marcar il dretg dal singul sin possess e la disposiziun libra da quel sco era l’obligaziun da sa suttametter a la voluntad generala. L’entrada en vigur da questa constituziun republicana ha il Convent dentant spustà sin temp da pasch. La finala dueva questa constituziun mai entrar en vigur.
L’assassinat dal revoluziunari radical Marat tras la monarchista Charlotte Corday ils 13 da fanadur 1793 e las revoltas cunter il reschim dal Convent central da Paris ch’èn ruttas ora tranter auter a Lyon, Marsiglia, Toulon, Bordeaux e Caën han agità ils sansculottes e tegnì en moviment il Convent. Pir ussa han ins liberà definitivamain ils purs da tut las chargias feudalas anc betg pajadas. A medem temp ha cumenzà la vendita dals bains d’emigrants expropriads e partids si en parcellas. Cun quai èsi bain stà pussaivel da liar vi da la Revoluziun la massa da purs pitschens; ils sansculottes parisians n’han ins dentant betg pudì calmar.

Gia il di da la deliberaziun da la constituziun aveva Jacques Roux, il pledader d’ina gruppa da sansculottes fitg radicala, prelegì en il Convent il ‹manifest dals "enragés"› (dals ravgentads): «Ussa vegn l’ovra constituziunala surdada al suveran. Avais vus bandì il speculantissem? Na. Avais vus proclamà la paina da mort per ils traffitgants? Na. (...) Pia declerain nus che vus n’avais betg fatg avunda per la fortuna dal pievel.» Ils 26 da fanadur ha il Convent decis la paina da mort per cumpraders da graun. Era concernent la defensiun militara da la Republica cunter ils inimis interns ed externs ha il Convent decretà l’avust 1793: «A partir dad oz sa chattan tut ils Franzos en stadi da mobilisaziun permanenta enfin che tut ils inimis èn stgatschads dal territori republican. Ils giuvens umens partan per la guerra; ils maridads fravegian armas e transportan provediment; las dunnas produceschan tendas e vestgadira e lavuran en ospitals; ils uffants fan faschadiras or da laschiva veglia e la glieud veglia va sin las plazzas publicas per rinforzar la morala dals schuldads e l’odi sin ils retgs e proclamar l’unitad da la Republica.» 
L’entschatta settember ha la secziun dals sansculottes danovamain postulà intervenziuns politicas a favur da l’economia e dal provediment public: «Per mintga departament vegn approvà ina summa suffizienta per ch’il pretsch da las vivondas da basa restia per tut ils abitants da la Republica sin la medema autezza. (...) Ins ha da proclamar in maximum per facultads. (...) Nagin na dastga prender a fittanza dapli terrens che duvrads per ina tscherta cifra d’araders. In burgais na duai betg posseder dapli ch’ina ufficina u ina butia.» In ulteriur pledader da l’ala radicala dals sansculottes, Jacques-René Hébert, editur da la gasetta populara ‹Le père Duchesne›, ha accusà ils ‹narcotisants› dal Convent ed animà la glieud pitschna parisiana da circumdar ed occupar paschaivlamain il Convent per gidar a progredir las discussiuns dals deputads. Els han cuntanschì la furmaziun d’ina armada da sansculottes che dueva garantir che la chapitala vegnia furnida cun graun e farina e ch’usuraris e traffitgants vegnian prosequids. Sin proposta da Danton è vegnì decretà da pajar 40 sous sin cust dal stadi a basegnus che visitavan las assambleas duas giadas l’emna. Ultra da quai han ins decis d’arrestar persunas suspectadas ed avert cun quai la via ad in reschim da terrur. Cun l’introducziun da pretschs e pajas maximalas han ins acceptà la fin da settember era quellas pretensiuns dals sansculottes.
En questa fasa da la Revoluziun ha surtut il Comité dal bainstar public pretendì il commando e mussà resolutadad. Suenter la sortida da Danton eri Robespierre che tirava qua ils fils. Ils 10 d’october 1793 ha Saint-Just, in cumpogn da Robespierre, drizzà in mandat dal Comité dal bainstar public a la regenza revoluziunara: «En vista a las circumstanzas na po la constituziun betg ir en vigur; ins vegniss a destruir la Republica tras la constituziun. (...) Vus sezs essas memia daspera a la violenza. La spada da la lescha sto dapertut intervegnir cun sveltezza furiusa e vossa pussanza sto esser dapertut per impedir in crim. (...) Vus pudais mo sperar sin ina buna prosperitad sche vus furmais ina regenza ch’è miaivla e pazienta cun il pievel, cun sasezza però terribla tras la forza da lur decisiuns. (...) Igl è era nizzaivel da regurdar ils deputads populars tar las armadas a lur duairs. Els han dad esser babs ed amis da la schuldada, durmir en la tenda, esser pro tar exercizis militars e betg esser intims cun ils generals, per ch’il schuldà haja dapli fidanza en lur giustia ed independenza. Di e notg ha il deputà popular da tadlar sin las supplicas dal schuldà.»
Sin il champ militar manava la Republica da quel temp in veritabel cumbat per surviver. Il Convent ha perquai spedì cummissaris (ils deputads populars) a differentas fronts da la guerra civila per far fin cun commandos da l’armada malfidads. Ils generals accusads da negligientscha vulev’ins sentenziar davant in tribunal militar ed als remplazzar cun uffiziers pli giuvens e cumprovads, per part sin proposta da las truppas. La midada da las armadas revoluziunaras ha surtut l’inschigner militar Lazare Carnot, commember dal Comité dal bainstar public, prendì per mauns. Ils rests da las veglias truppas da lingia han ins collià cun ils novs recrutads e furmà corps da truppas ch’eran loials a la regenza revoluziunara. L’onn 1794 han questas mesiras gì success, uschia che las armadas revoluziunaras han pudì far frunt en la guerra a pliras fronts. En la Vendée ed als cunfins al nordost da la Frantscha era la fin da la smanatscha per la Republica dentant anc lunsch davent.

Fin l’acziun da settember dals sansculottes parisians aveva il Tribunal revoluziunar ch’era vegnì stgaffì il mars 1793 sentenzià var in quart da 260 accusads. Per ils revoluziunaris era questa bilantscha insuffizienta. Quai resorta da lur petiziun inoltrada en il Convent ils 5 da settember 1793: «Legislaturs, igl è vegnì il temp da finir la discordia tranter ils uffants da la naziun e quels che l’han bandunà. Tant vossa sco nossa sort è colliada nunmidablamain cun la Republica. U che nus sragischain noss inimis u ch’els sragischan nus. (...) Montagne sacrala, daventa in vulcan che destruescha cun tia lava chauda la speranza dals nauschuns e ch’arsenta quels cors che pensan anc a la monarchia! Ni misericordia ni cumpassiun pli cun ils traditurs! Sche nus n’essan betg sperts, lura èn els pli sperts. Lain construir ina barriera eterna tranter nus ed els!»

Ils 17 da settember han ils montagnards ed ils deputads da la plaine deliberà la lescha davart las persunas suspectadas. Tar quellas quintav’ins «tut quels ch’èn sa mussads tras lur cumportament u lur relaziuns u tras ideologias exprimidas a bucca u en scrit sco aderents dals tirans, dal federalissem e sco inimis da la libertad». Sco persunas dubiusas valevan en spezial «ils anteriurs aristocrats e lur parents che n’han betg adina exprimì lur relaziun cun la Revoluziun, sco era ils emigrants returnads en Frantscha». Las cumissiuns localas da surveglianza avevan da scriver ina glista cun las persunas suspectadas, da relaschar ils cumonds d’arrestaziun e da procurar per il transferiment en praschun. Là eran ils arrestads internads sin agens custs fin la conclusiun da la pasch. Era la cumissiun per la segirtad generala dal Convent possedeva ina glista dals internads. 
Medemamain sin la lingia dals sansculottes steva in’acceleraziun dals process davant il Tribunal revoluziunar. Las glistas d’accusads da questa perioda mussan gia la vieuta dramatica che l’istorgia da la Revoluziun dueva prender. Marie-Antoinette, Charlotte Corday, Olympe de Gouges, ma era feuillants e girondins han muntà il schafot, tranter els persunalitads dominantas da las assambleas naziunalas sco Bailly, Barnave e Brissot. Vergniaud, in dals pledaders ils pli prominents da la gironde e sez accusà, ha descrit questa vieuta cun ils suandants pleds: «La Revoluziun maglia ses agens uffants.»

Durant ch’ins ha manà la damaun dals 20 d’october 1793 ils girondins a la plazza d’execuziun, chantavan els ad auta vusch la ‹Marseillaise›. Cun il crudar da la farcla daventava il chor adina pli e pli flaivel. Nagut na pudeva dentant impedir ils survivents da chantar. Cur ch’ins udiva mo pli la vusch da Vergniaud, tunava quai sco la fin da la Republica e da la lescha. E cur che la dunna da l’anteriur minister da l’intern Roland ha muntà ils 8 da november il schafot, ha ella salidà la statua da la libertad cun ils pleds: «O libertad, tge crims vegnan commess en tes num!»
Tranter ils anteriurs adversaris da la Revoluziun tutgavan er ils spirituals ch’avevan refusà l’engirament. Suenter l’expulsiun dals girondins or dal Convent la stad 1793 aveva dentant era ina gronda part dal clerus constituziunal midà vart. Tras quai èn sa rinforzadas las tendenzas anticlericalas. Sa profilà spezialmain sin quest champ è il deputà Fouché. El ha cuntanschì ch’ils zains da Nevers èn vegnids culads en, ha laschà inaugurar in bist da Brutus en la catedrala ed ha inizià ina festa da burgais. Insatge sumegliant è capità ils 7 da november a Paris, nua che l’uvestg Gobel ha stuì abditgar davant il Convent e la catedrala da Notre-Dame è vegnida rebattegiada en in tempel da la raschun. In decret dal Convent ha laschà decider mintga vischnanca da sa distanziar da la religiun. Cumissiuns revoluziunaras e societads popularas han procurà a Paris che mintga baselgia da la chapitala saja da rebattegiar a la raschun e che mintga secziun parisiana haja d’introducir in cult per ils martirs da la libertad (Marat, Lepeletier e Chalier). Schebain che Robespierre è vegnì da persvader ils 6 da december 1793 il Convent da relaschar in decret che confermava la libra execuziun da la religiun, han la decristianisaziun e las baselgias serradas laschà enavos fastizs.

En lur aversiun cunter ils excess da la campagna da decristianisaziun han Robespierre e Danton empruvà da metter cunfins a las gruppas radicalas sut ils sansculottes. Sco guardian dals interess populars e da la voluntad generala (tenor Rousseau) era Robespierre gia sa profilà en la constituanta ed aveva survegnì il num da l’‹incorruptibel› ("l’incorruptible"). «El vegn a vegnir lunsch», aveva profetisà Mirabeau, «el crai tut quai ch’el di.» Dapi il mars 1790 era Robespierre president dal club giacubin ed aveva survivì la separaziun dals feuillants e dals girondins cun in gudogn d’autoritad. Ils 25 da december 1793, tar la preschentaziun dals princips da la regenza revoluziunara, era el – sco chau strategic dal Comité dal bainstar public – al zenit da sia pussanza. Parts da ses pleds sclereschan ils svilups sequents fin tar sia cupitga.

La regenza revoluziunara ha el avertì da dus pols ruinus: «Ella sto manischar tranter dus grips, la flaivlezza e la temerariadad, il moderantissem e la smesiranza. Il moderantissem sa cumporta vers la moderaziun sco l’impotenza vers la castiadad; la smesiranza sumeglia la forza sco l’idropisia la sanadad.» Ni al moderantissem (Robespierre accusava ils aderents da Danton d’ina politica da moderaziun sbagliada) ni ad ina radicalitad senza cunfins (tenor el avant maun tar ils enragés ed ils hébertists) na dastgav’ins laschar spazi, sch’ins na vuleva betg crudar en ils mauns dals conts europeics cuntrarevoluziunars. «Las curts estras discuteschan en nossas administraziuns ed assambleas secziunaras; ellas han access a noss clubs. Ellas han schizunt in sez ed ina vusch en il parlament. (...) Mussais vus flaivlezza, laudan els vossa precauziun; essas vus precauts, accuseschan els vus d’esser flaivels. Voss curaschi numnan els temerariadad, voss senn per la giustia crudaivladad. Schanegiais vus els, daventani conspiraturs (...).» Il tenor dal pled pudev’ins chapir uschia: quel che n’era betg sin la lingia da la regenza revoluziunara, commetteva auttradiment.
Ils hébertists crititgavan la regenza revoluziunara d’esser memia pauc resoluta envers ils inimis da la Revoluziun. Plinavant giavischavan els che las ideas economicas dals sansculottes vegnian messas enturn a moda pli consequenta. Da l’autra vart ha in bun ami da Danton, Camille Desmoulins, intimà en ils ‹Vieux Cordelier› da levgiar il reschim da terrur cun laschar liber 200 000 persunas suspectadas e cun stgaffir in comité d’amnestia; a la fin finala ha el era pretendì la midada da las rollas en il Comité dal bainstar public. Las duas fracziuns che s’opponivan a la regenza appartegnevan al club dals cordeliers, als montagnards u stevan datiers dad els, quai che n’als protegiva betg da la controlla da la regenza revoluziunara. Ils hébertists sco era intgins cumpogns da Danton, surtut Fabre d’Eglantine, eran daventads attatgabels e suspectads da corrupziun, quai pervi da contacts suspectus cun martgadants d’armas esters ed affarists. Ad in suenter l’auter han ins fatg il process. 

Danton ch’aveva inizià in onn avant la creaziun dal Tribunal revoluziunar steva ussa sez sco accusà davant quest tribunal. Sin la dumonda suenter si’adressa ha el respundì: «Jau hai ditg ed jau repet: mia chasa vegn ad esser en il nagut e mes num en il Panteon.» L’atgna defensiun da Danton ha imponà sur ils mirs da la sala da giustia ora ed ha bunamain provocà ina revolta dal pievel. L’accusader Fouquier-Tinville ha effectuà sur il Comité dal bainstar public in decret ch’ha pussibilità l’exclusiun da Danton da las tractativas pervi da disturbi da l’urden public. Ils hébertists han ins executà ils 24 da mars 1794, ils umens enturn Danton, ils "indulgents" (moderads) lura ils 5 d’avrigl.

Suenter quest culp dubel cunter figuras d’identificaziun per ina gronda part dal pievel, è la basa dals montagnards e la regenza revoluziunara sut ils sansculottes dada ensemen adina dapli. Robespierre ha empruvà da neutralisar la campagna da decristianisaziun a l’intern ed a l’exteriur cun relaschar in decret en il Convent: «Il pievel franzos accepta l’existenza d’in esser suprem e l’immortalitad da l’olma.» Cun ina gronda ceremonia per la ‹festa da l’esser suprem e da la natira› sut sia direcziun ha Robespierre tschertgà da metter en pasch la naziun ideologicamain.

Ma era suenter l’expulsiun dals hébertists e dantonists n’è il reschim da terrur betg vegnì schluccà. Il cuntrari: dus dis suenter la festa da l’esser suprem han ins relaschà in decret che cumpigliava danovamain ina massa da persunas suspectadas, tranter auter «quels che derasan decuraschament cun l’intenziun da sustegnair las acziuns dals tirans cuntrarevoluziunars e quels che derasan novitads nunvairas per sparter u irritar il pievel». 
Per ils accusads na devi ussa nagins defensurs pli davant il Tribunal revoluziunar engrondì ed en cas d’ina sentenzia da culpaivladad be anc in chastì, l’execuziun. La fasa da la "grande terreur" (dal ‹grond terrur›) dals 10 da zercladur fin ils 27 da fanadur 1794 ha manà a 1285 sentenzias da mort sulettamain en il Tribunal revoluziunar a Paris. Anc pli fitg aveva il reschim da terrur furià en las regiuns da la Frantscha ch’eran gia pertutgadas da la guerra civila. Tar las acziuns da puniziun cunter Marsiglia, Lyon, Bordeaux e Nantes n’era la guillotina betg l’instrument dominant. A Lyon pratitgavan ils cummissaris dal Convent Collot d’Herbois e Fouché execuziuns en massa cun fisis e mitraglias. Lur collega Carrier ha ultra da quai ordinà najentaziuns en massa en la Loire a Nantes.

Suenter lur return en il Convent han – sper Barras – en spezial Collot d’Herbois e Fouché preparà la cupitga da Robespierre e da ses collavuraturs dal Comité dal bainstar public. Tuts dus sa crajevan en privel cur che Robespierre ha prelegì ils 26 da fanadur 1794 davant il Convent ses testament politic: «En tgenins mauns èn ozendi las armadas, las finanzas e l’administraziun interna da la Republica? En ils mauns da la coaliziun che ma persequitescha. (...) Ins ha da punir ils traditurs (...). Jau ma sent clamà da cumbatter il crim, però betg da dominar el. Il temp n’è anc betg vegnì, nua ch’umans integhers pon servir senza tema a lur patria; uschè ditg che la massa da nauschuns regna, vegnan ils defensurs da la libertad ad esser bandegiads.»

La notg suandanta è sa furmà il cumplot per cupitgar Robespierre – tenor Soboul ina coaliziun dal mument che tegneva ensemen sulettamain tras la tema. Ella è dentant stada capabla da far taschair Robespierre e Saint-Just, d’als arrestar ensemen cun intgins cumpogns e d’als executar – suenter in’acziun da tschertas secziuns parisianas per als liberar – ils 28 da fanadur 1794 e quai senza sentenzia. Per trair ina bilantscha areguard la finiziun da la fasa radicala pon ins dir che la dictatura revoluziunara è sbalunada ord atgna culpa, ma ch’igl è stà ses merit ch’il vegl n’ha betg pli pudì turnar.

En la terza fasa da la Revoluziun franzosa pon ins distinguer trais chapitels: l’act da clamar enavos ils girondins, la fasa dal Convent dals termidorians e las duas fasas da l’Emprim e Segund Directori cun la nova Constituziun dals 22 d’avust 1795.

La cupitga e l’execuziun da Robespierre e da ses cumpogns n’era betg capitada per cas en quel mument, nua che la regenza revoluziunara aveva accumplì ses intent. La smanatscha da las prestaziuns revoluziunaras tras inimis interns ed externs avev’ins parà cun radicalitad e consequenza. La nova sfida per il center obedaivel era ussa da segirar ils fritgs da la Revoluziun en ina nova constituziun. Ils termidorians stevan sin il fund da la republica, pudevan engraziar lur mandat a la cupitga da la monarchia ed avevan realisà las innovaziuns culturalas.

La Revoluziun franzosa n’ha betg mo chaschunà midadas politicas e socialas, ma era midà energicamain la vita da mintgadi e la cultura. Cun l’introducziun dal chalender da la Revoluziun è stada colliada ina nova cronologia (cumenzond cun l’onn 1 da la Republica). Quella preveseva dis da diesch uras e novs nums dals mais. La primavaira cumpigliava ussa per exempel ils mais "germinal" (pervi dals scherms pruinds), "floréal" (pervi da la flur) e "prairial" (il mais dal prà). L’emna han ins abolì ed introducì in ciclus da diesch dis cun in di liber mintga diesch enstagl mintga set dis. Era mesiras, munaidas e pais avevan ussa in sistem decimal.

Ils eveniments revoluziunars e las midadas vegnivan communitgads en la pressa ch’è cun quai sa sviluppada andetgamain. Las gasettas han augmentà lur ediziuns ed han midà d’ina apparientscha dal mais ad ina da l’emna. Era la publicistica d’illustraziun ha fatg in progress cun vignettas e caricaturas. Motivs populars eran la deessa da la libertad, la Marianne, l’altar da la patria e tavlas da la lescha. Sin questa via ha la pressa animà ed influenzà la cultura politica.

Essenzials per la furmaziun da l’opiniun e la communicaziun eran dentant ils forums dals clubs politics cun in spectrum che tanscheva da ravugls intellectuals fin a cumpagnias popularas. A las dunnas purscheva questa furma d’organisaziun bunamain l’unica pussaivladad d’articular lur interess durant la Revoluziun, cun quai ch’ellas na dastgavan betg eleger. En la fasa dal reschim giacubin han intginas cumpagnias popularas dumandà ina funcziun da controlla era sur il Convent cun spiunar ora las opiniuns e survegliar il diever dals simbols revoluziunars (p.ex. las cocardas) e la participaziun a tschertas festas.

Las festas revoluziunaras, realisadas cun grond engaschament e custs, servivan a l’identificaziun cun la Revoluziun e la naziun. Tar questas festas vegnivan midadas furmas e rituals religius e tradiziunals sco engiraments e processiuns en ina lingua seculara e decristianisada. Ins purtava vestgadira festiva e las cocardas da las cumpagnias burgaisas, preschentava la tricolora, la deessa da la libertad cun chapitscha frigica (purtada dals giacubins sco segn d’identificaziun) ed a partir da l’onn 1792 per part era ina figura da Hercules sco simbol da l’egualitad dal pievel. Cun quai che la festa da l’unitad e fraternitad dals 10 d’avust 1792 è svanida suenter la cupitga dal reschim giacubin, è l’eveniment dals 14 da fanadur 1789 restà impurtant per la naziun ed è daventà il di da la festa naziunala franzosa.

Durant la terza fasa revoluziunara eran las forzas dominantas en il Convent per gronda part perina concernent la protecziun da lur interess economics e da possess. A medem temp retegnevan ellas ils moviments populars en furma da sansculottes e giacubins d’ina vart sco era ils roialists da l’autra vart dal spectrum politic ch’avevan en egl il return da la monarchia e dals stans.

Las leschas per pretschs maximals han ins abolì ils 24 da december 1794 e laschà totalmain liber il martgà da graun, cun la consequenza d’avair avert la porta a speculaziuns cun victualias. L’inflaziun ch’è suandada ha svalità en curt temp ils raps da palpiri, ils assignats, uschia ch’ils purs ed ils martgadants acceptavan ussa sulettamain munaidas. Betg pertutgads eran la burgaisia commerzianta, ils furniturs da l’armada ed ils cumpraders da bains naziunals. Ils descendents dals novritgs, la "jeunesse dorée" (giuventetgna d’aur), èn s’unids a grondas bandas per ir a chatscha da giacubins e sansculottes.

En l’emprima mesadad da l’onn 1795 ha il moviment popular da Paris danovamain empruvà da metter sut squitsch il Convent. Quai n’è dentant betg reussì, betg il davos perquai ch’il moviment n’aveva en questa fasa nagin manader a la testa. Ins ha proclamà sentenzias da mort, deportaziuns e lavur sfurzada. La disfatga dal moviment popular ha sveglià in cuntramoviment roialistic cun la finamira da sustegnair il dretg a la curuna dal frar da Louis XVI nà da ses exil a Verona. Cun sustegn da la flotta englaisa è ina truppa d’emigrants sa tschentada la fin zercladur 1795 sin la peninsla Quiberon. Las truppas da la regenza als han dentant battì. Era a Paris ha ina revolta roialistica stuì suttacumber a la schuldada da la regenza sut il cumond da Napoleun Bonaparte.

Ils 23 da settember ha il pievel acceptà la nova Constituziun, concludida dal Convent ils 22 d’avust 1795. L’emprima giada han ins stgaffì en Frantscha in sistem cun duas chombras, cumponidas d’in cussegl dals 500 cun l’iniziativa da lescha e d’in cussegl dals vegls cun 250 commembers ch’avevan d’acceptar ils projects da lescha. Il cussegl dals vegls elegeva a basa d’ina glista da propostas dal cussegl dals 500 in Directori cun tschintg commembers che furmava l’executiva ed elegeva sez ils ministers dals ressorts. Per segirar la persistenza da las relaziuns da pussanza, aveva il Convent fixà ina disposiziun supplementara: dus terz dals novs deputads avevan da derivar dal ravugl dals parlamentaris gia en uffizi.
L’opposiziun radicaldemocratica sut il cumond da François Noël Babeuf, ina ‹conspiraziun per l’egualitad› da neogiacubins e socialists temprivs, ha preparà ina nova revolta populara. En il ‹manifest dals plebeians› ha Babeuf preschentà in concept social fundamentalmain auter che quel dals termidorians, numnadamain ina cuminanza dals bains socialistica. Previs eran per tuts il dretg e l’obligaziun da lavur, in’organisaziun da lavur cuminaivla e la disposiziun dals products da lavur. Curt avant la revolta planisada èn Babeuf ed ils conspiraturs vegnids arrestads. Babeuf sez è vegnì condemnà a mort suenter in arrest d’inquisiziun da plirs mais.
Tar las elecziuns da l’avrigl 1797 ha la sconfitta dal moviment radical per l’egualitad danovamain manà ad in rinforz dals roialists. Per prevegnir ad ina midada roialistica han trais dals tschintg directurs planisà il settember 1797 in culp da stadi. Ils putschists èn vegnids sustegnids da truppas messas a disposiziun dals generals Hoche e Bonaparte. La schuldada ha occupà Paris, dus directurs ed intgins deputads èn vegnids arrestads. En 49 departaments han ins declerà ils resultats da las elecziuns per nunvalids e cun quai era 177 mandats da deputads. Per il mument eran las forzas monarchicas neutralisadas tras meds anticonstiziunals; la Constituziun republicana dentant era discreditada ed il Segund Directori delegitimà. En questa constellaziun èn succedids il matg 1798 e zercladur 1799 ulteriurs culps da stadi, avant che Bonaparte ha a la fin finala surpiglià la pussanza.

Il culp da liberaziun cunter ils Austriacs a Fleurus ils 26 da zercladur 1794 ha effectuà l’annexiun franzosa dals Pajais Bass austriacs. Il schaner 1795 han ils termidorians abolì la decisiun anteriura dals giacubins da renunziar a l’intervenziun en fatschentas d’auters pievels ed han pratitgà activamain in export da la Revoluziun. En Ollanda è vegnida fundada la Republica batava ed era ils territoris a sanestra dal Rain eran ussa sut la predominanza franzosa, dentant senza survegnir il status d’ina republica autonoma.

Ils 5 d’avrigl 1795 han ins fatg pasch cun la Prussia (Pasch da Basilea). La campagna militara da l’Italia 1796/97 da Napoleun ha er intimà l’Austria da far la pasch. En la Pasch da Campoformio ha l’Austria desistì da las pretaisas sin la Belgia ed acceptà per il mument d’esser indeblì en l’Italia dal Nord a favur da la Republica cisalpina ch’era dependenta da la Frantscha. Tar ils success politics da Bonaparte en l’Italia appartegneva era la fundaziun da la Republica ligura e la sutmissiun dal Vatican, collià cun la deportaziun da papa Pius VI.

En la segunda fasa da la Revoluziun aveva l’idea da deliberar las regiuns conquistadas dal giuf monarchic intimà la schuldada revoluziunara. En il temp dal Directori furmavan percunter l’explotaziun da resursas en territoris conquistads e la fundaziun da republicas ils motivs per las attatgas. Igl existivan dentant differentas concepziuns concernent il status futur dals territoris. Ina proposta preveseva ina zona da republicas semi-autonomas, sper la Republica batava e la cisalpina era ina Republica helvetica ed ina Republica cisrenana. Ina tala perspectiva spetgavan era ils simpatisants da la Revoluziun en las regiuns numnadas.

L’auter concept era collià cun las finamiras da la politica exteriura da l’absolutissem franzos ed aveva confidenza en ina politica cun cunfins natirals tar tut ils territoris tudestgs a sanestra dal Rain. Quest concept s’orientava dapli a las pussaivladads da tractar diplomaticamain cun ils prinzis tudestgs ch’als interess emancipads dals burgais. Durant l’Emprim Directori dominavan anc ils aderents da las republicas affiliadas, durant il segund dentant mo il regl d’expansiun.
Suenter las victorias da l’armada revoluziunara sut Bonaparte en l’Italia è mo l’Engalterra restada sco inimi militar. L’october 1797 han ins furmà in’armada sut il commando da Bonaparte cun la finamira da traversar il Chanal. En vista a la forza da la flotta britannica han ins però puspè desistì da quest plan. Il Segund Directori ha enstagl decis da bloccar ils exports britannics sin il continent europeic. Per render flaivla l’Engalterra ha Bonaparte era realisà in’expediziun egipziana la stad 1798. Il prim d’avust ha la flotta britannica sut l’admiral Nelson dentant battì ils Franzos ad Abukir. Quest fiasco militar n’ha però betg impedì Bonaparte d’avanzar en Egipta e d’avrir als scienzads ch’el aveva prendì cun sai in vast champ da retschertga. Suenter ina campagna militara cunter l’Imperi osmanic, en rom da la quala el ha conquistà Gaza e Jaffa ed è returnà pervi da perditas memia grondas, ha Bonaparte dà giu il commando egipzian ed è returnà en Frantscha. La naziun revoluziunara dueva sa mussar pronta per sias ambiziuns da pussanza.

La depressiun economica suenter la svalitaziun dals daners da palpiri, chaschunada da la sminuziun dal pretsch per products agriculs e sco consequenza d’ina stagnaziun da las fatschentas, aveva instigà ina gronda part da la populaziun cunter il Directori. En las elecziuns da la primavaira 1799 aveva l’opposiziun giacubina gudagnà influenza e cuntanschì la stad la substituziun da dus directurs. La libertad da pressa ed ils clubs politics èn danovamain prosperads. En questa situaziun ha Siéyès, in dals directurs, lantschà in culp da stadi cun sustegn militar da Bonaparte. Ils 9/10 da november (18/19 da brumaire VIII) ha quel sfurzà las duas chombras legislativas d’acceptar l’aboliziun da la Constituziun vertenta. Sco Emprim consul d’in collegi da trais ha Bonaparte surprendì la pussanza da la nova regenza provisorica, ha gia preschentà ils 13 da december 1799 ina nova Constituziun e proclamà: «Vischins, la Revoluziun ha danovamain ils princips ch’ella aveva al cumenzament, ella è terminada.» 

Ses avanzament e la preservaziun da la pussanza ha Bonaparte gì d’engraziar per gronda part a l’armada revoluziunara ed als success militars cun sia schuldada. En la Constituziun da Consulat era plinavant previs il transferiment da possess tenor la Revoluziun. Ils bains naziunals da provegnientscha roiala, sacrala u aristocrata èn pia restads en possess da quels ch’als avevan acquistà durant la Revoluziun – ina premissa impurtanta per la creaziun d’ina pasch sociala.
Als emigrants ch’avevan pers lur possess han ins offert in’indemnisaziun or dal stgazi statal, quai ch’ha chaschunà il return da var 140 000 persunas en Frantscha. Era per il Vatican ed ils spirituals refusants e loials al papa ha Bonaparte concludì ina cumpensaziun. En il concordat cun Pius VII dals 18 d’avrigl 1802 è il catolicissem vegnì acceptà sco religiun maioritara dals Franzos ed igl è vegnì permess da pratitgar libramain la religiun. Ins ha però mantegnì la spartiziun da baselgia e stadi e l’expropriaziun dal possess sacral tras la Revoluziun.

Cun il Code civil, il cudesch burgais da leschas proclamà ils 24 da mars 1804, ha il reschim da Napoleun Bonaparte purschì a la fin basas legalas concretas per la preservaziun persistenta dal possess cunter pretaisas restaurativas sco era cunter pretaisas per l’egualitad sociala. L’egualitad civila è vegnida fixada sco egualitad legala da tut ils Franzos. Enstagl d’elecziuns regularas ha Bonaparte però laschà far plebiscits cun dumondas tschernidas. Trais milliuns e mez Franzos (cunter be 2500 vuschs opponentas) han acceptà si’elevaziun a Napoleun I sco imperatur dals Franzos. Quella ha gì lieu en preschientscha dal papa, ma cun encurunaziun d’agen maun, ils 2 da december 1804 en la Catedrala da Notre-Dame.



</doc>
<doc id="6877" url="https://rm.wikipedia.org/wiki?curid=6877" title="Tumults dal 2008 en Tibet">
Tumults dal 2008 en Tibet

Ils tumults en Tibet han cumenzà ils 10 da mars 2008 cun demonstraziuns paschaivlas dals muntgs budistics a Lhasa, la chapitala da la regiun autonoma dal Tibet. Quellas han gì lieu a chaschun dal 49avel di commemorativ da la revolta tibetana dal 1959 encunter il reschim da Peking. Ils muntgs han pretendì il return dal 14avel Dalai Lama Tenzin Gyatso or da l’exil e l’independenza dal Tibet da la Republica populara da la China.
Ils protests ed ils cravals han cumenzà cura che 300 muntgs han pretendì la relaschada dad auters muntgs tegnids en fermanza dapi l’atun 2007. Paucs dis suenter quests protests han gì lieu ils emprims acts da violenza ch’èn sa drizzads tant cunter civilists chinais sco cunter las autoritads statalas. Oravant tut giuvens Tibetans han rebellà a Lhasa, ma suenter er en autras parts dal pajais.

Sper la situaziun politica en Tibet datti in bun dumber da facturs socio-economics ch’han manà als acts da violenza a Lhasa. Il reporter James Miles da "The Economist" vesa en ils eveniments bain in’emprova dals Tibetans (tant a Tibet sco ordaifer il pajais) da trair a niz ils Gieus olimpics en China per render attent a lur situaziun politica. Ma indizis per in’activitad organisada n'haja el betg constatà. Il cuntrari: la situaziun insupportabla a Lhasa giuditgescha el sco almain uschè impurtanta per analilsar il succedì sco il protest politic. En in auter rapport di Miles ch’ils excess parian dad esser en emprima lingia l’erupziun d’in odi etnic. Tscherts Tibetans èn sa lamentads da discriminaziun sociala, da pajas malgistas ed èn er sa referids a las tunas che muntgs tibetans sajan vegnids arrestads e perfin mazzads ils dis avant ils tumults. 

Ils onns precedents eran blers migrants d’autras parts da la China vegnids a Lhasa ed avevan acquistà ina gronda part da las pitschnas fatschentas da la citad. Ils Tibetans a Lhasa han subì sinaquai in’inflaziun ch’ha manà a pretschs elevads da mangiativas e da bains da consum. Ils abitants eran en pli preoccupads che la colliaziun da viafier tranter Lhasa ed autras parts da la China augmentia be anc il dumber da migrants en la citad. Ma els han acceptà la colliaziun, perquai che la regenza aveva empermess ch’in transport pli favuraivel sbassia er ils pretschs. Sco en autras regiuns dal pajais èn ils pretschs tuttina creschids vinavant, effectuond resentiments tranter las etnias a Lhasa. La giuventetgna tibetana sa lamentaca cuntinuadamain da betg avair las medemas cundiziuns per l’access a plazzas da lavur ed a la scolaziun.

La restituziun dal Tibet a la Republica populara da la China l’onn 1951 e la revolta betg reussida dal 1959 genereschan vinavant tensiuns. Entant che la legitimitad da la suveranitad da la China è renconuschida da la gronda part dals pajais e da las Naziuns Unidas, è ella vegnida messa en dumonda d’advocats dal Moviment internaziunal per l’independenza dal Tibet. Ma il Dalai Lama ha exclus l’independenza en sias consideraziuns, el dumonda ‹be› l’autonomia entaifer la China.

Ils protests han cumenzà glindesdi, ils 10 da mars 2008, il 49avel di commemorativ da la revolta tibetana dal 1959 ch’ha sfurzà il Dalai Lama da fugir en l’India. A l’entschatta han 300 fin 400 muntgs da la claustra da Drepung demonstrà paschaivlamain sin las vias da Lhasa e pretendì il return dal Dalai Lama e l’independenza dal Tibet. Quests protests èn anc vegnids tolerads da las autoritads chinaisas.

Ils 14 da mars han ils excess en la citad veglia da Lhasa cumenzà, nua che surtut Tibetans abiteschan. Ils protests èn oravant tut sa drizzads cunter ils Chinais d’origin Han (gruppa etnica, a la quala 90 % dals Chinais appartegnan). Lur fatschentas e vehichels èn vegnids sblundregiadas ed arsentads. Tenor indicaziuns da las autoritads chinaisas èn pliras persunas vegnidas blessadas grevamain e 13 mazzadas, per gronda part civilists chinais che sajan vegnids assassinads da Tibetans grits. Ma en general èsi grev da verifitgar las cifras, cunquai ch’il dumber da schurnalists era restrenschì. En il decurs dal di èn ils tumults sa derasads en ulteriuras parts da la citad. 
Il medem di è arrivà in grond dumber da policists e schuldads chinais a Lhasa. Las trais pli grondas claustras a ed enturn Lhasa (Drepung, Gandain e Sêra) èn vegnidas serradas. Perditgas han rapportà d’attatgas sin polizia, pumpiers e sanitaris da salvament. Tscherts policists hajan era duvrà gas lacrimogen e sajettà en l’aria; tenor "Radio Free Asia" sajan duas persunas mortas tar questas acziuns. A turists e collavuraturs d’organisaziuns d’agid è vegnì ordinà da bandunar il Tibet. Forzas da servetschs da segirezza chinais faschevan patruglia atras Lhasa.

Blers Tibetans, tranter els era blers muntgs, han demonstrà ils 16 da mars 2008 ad Aba (district da Ngawa, provinza da Sichuan). Tenor las indicaziuns da Tibetans en exil hajan ils servetschs da segirezza sinaquai utilisà gas lacrimogen, circumdà ina claustra e sajettà almain otg persunas. Ils 20 da mars ha l’agentura da novitads Xinhua communitgà sin basa d’infurmaziuns da la polizia che quatter demonstrants sajan vegnids blessads da sajets tar quest’operaziun. Tenor infurmaziun da gruppas tibetanas en exil èn gruppas da fin 300 Tibetans marschadas en il district autonom Gannan ed a Sangchu en la provinza da Gansu cun maletgs dal Dalai Lama tar las chasas da la regenza. En la citad da Lanzhou èn 100 students tibetans sa participads en l’universitad locala ad ina chauma da seser. En las provinzas vischinas Sichuan, Gansu e Qinghai duajan medemamain plirs umans esser morts, surtut muntgs tibetans che demonstravan là. La regenza tibetana en exil discurra d’almain 80 morts.

Il Dalai Lama è sa mussà preoccupà ed ha appellà ad omaduas varts da desister da la violenza. Sche la vart tibetana na chalia betg cun la violenza, vegnia el a sa retrair sco manader politic dals Tibetans e da la regenza en exil, ha il Dalai Lama smanatschà ils 18 da mars. Ils 18 d’avrigl ha il Dalai Lama declerà en in’intervista cun in schurnalist canadais che tenor ses savair sajan almain 400 persunas vegnidas mazzadas dapi il cumenzament dals tumults en il Tibet e passa milli persunas sajan vegnidas arrestadas.

La regenza chinaisa ha refusà in’examinaziun internaziunala dals eveniments succedids. Era la preschientscha d’in delegà da las Naziuns Unidas na ha in pledader dal ministeri da l’exteriur a Peking betg vulì acceptar cun l’argument che quai fissi in’intervenziun en «fatgs da l’intern». A medem temp ha el rinfatschà al Dalai Lama d’avair co-incità ils tumults e ch’el engionia la publicitad internaziunala cun ina pluna manzegnas. Ils appels a la pasch dal Dalai Lama n’èn betg vegnids mussads a la publicitad chinaisa. Davant l’Assamblea naziunala populara da la China ha il primminister Wen Jiabao giustifitgà il proceder da las forzas da segirezza cunter ils demonstrants. El ha fatg responsabel ils adherents dal Dalai Lama per ils tumults e qua tras per las unfrendas e las destrucziuns. Plinavant ha el rinfatschà al Moviment per autonomia da torpedar cun quest conflict ils Gieus olimpics da stad. Wen Jiabao ha accusà il Dalai Lama d’avair planisà quests acts, ma quel ha renvià las rinfatschas cun l’argument che questas revoltas sajan l’effect d’ina malcuntentientscha generala entaifer il Tibet.

Dapi ils 17 da mars èn vegnids relaschads cumonds d’arrest per 21 persunas participadas presumtivamain als tumults. Fotografias da las persunas suspectadas èn vegnidas chargiadas sin sina.com e sin il portal chinais da Yahoo. Ils 19 da mars 2008 è la dispita vegnida acutisada da Zhang Qingli, il secretari da la partida communista chinaisa en il Tibet. El ha discurrì d’in «cumbat per vita e mort cun la clicca dal Dalai Lama» e che quest cumbat pretendia controllas politicas pli rigurusas en ils territoris autonoms. Ils schurnalists Georg Blume (correspundent da la "taz" e la "ZEIT") e Kristin Kupfer (correspundenta da "Profil") èn vegnids bandegiads sco davos schurnalists ils 20 da mars 2008 dal Tibet. 

Excepziunalmain è vegnì lubì ad ina gruppa da 26 schurnalists dal vest da far ina tura guidada en il Tibet. Ils 27 da mars ha ina gruppa da muntgs disturbà ina tura da pressa organisada da las autoritads chinaisas tras Lhasa cun demonstrar cunter la politica chinaisa. Ils schurnalists da quella delegaziun eran vegnids selecziunads da las autoritads chinaisas e survegliads severamain durant lur temp a Lhasa. 

Ils 23 da mars 2008 èn per l’emprima giada entaifer la China s’annunziadas vuschs criticas envers il depurtament da la regenza. En in manifest en l’internet han 29 docents da scolas autas, auturs, advocats ed activists per dretgs da burgais preschentà ‹dudesch propostas davart la situaziun en il Tibet›. Ils 25 d’avrigl è la regenza chinaisa sa declerada nunspetgadamain pronta da retschaiver in represchentant dal Dalai Lama per in discurs.

Ils 16 da mars 2008 è l’access al portal da video "YouTube" vegnì bloccà en tschertas parts da la Republica populara chinaisa. Tenor la gasetta "Focus" è quai succedì suenter che divers films davart ils protests en il Tibet eran cumparids là. "YouTube" era gia vegnì bloccà l’october 2007. En China vegnan paginas web estras per regla bloccadas immediatamain, sch’ellas cuntegnan critica envers la regenza.

Per il di commemorativ ils 10 da mars 2008 è er vegnì demonstrà en citads ordaifer la China. Protests da ca. 3000 demonstrants en la citad da Kathmandu èn vegnids schliads da las autoritads nepalaisas, plirs demonstrants èn vegnids arrestads. En l’India dueva in marsch da sis mais cun ca. 100 Tibetans en exil manar da Dharmshala fin en Tibet. La polizia ha dentant fermà quest marsch suenter paucs kilometers ed arrestà pliras persunas. 

Sin l’entir mund hai dà protests da Tibetans en exil davant ils stabiliments da las represchentaziuns diplomaticas da la Republica populara da la China, uschia p.ex. a Washington D.C., Sydney e Copenhagen. A Turitg è vegnì bittà crappa sin il consulat chinais. A Melbourne ha la polizia schlià cun violenza ils protests davant il consulat chinais. A Paris han ils demonstrants attatgà l’ambassada e la polizia ha fatg diever da gas lacrimogen. A Minca han ca. 30 demonstrants attatgà il consulat general chinais e scrit parolas sco ‹Stop Killing› u ‹Rettet Tibet› vi da l’edifizi. La polizia ha prendì en fermanza 26 persunas. La "Tibet Initiative München" ha sinaquai appellà a la nunviolenza. Durant ina manifestaziun da solidaritad per il Tibet davant l’ambassada a Berlin ils 20 da mars 2008 ha in Tibetan schizunt dà fieu a sasez per protestar cunter la politica chinaisa. El ha pudì vegnir salvà da passants. 

La ministra da l’exteriur dals Stadis Unids, Condolezza Rice, ha appellà als demonstrants da desister da violenza e supplitgà la regenza chinaisa da sa retegnair en situaziuns da protests. La chanceliera federala tudestga Angela Merkel ha declerà ils 14 da mars 2008 che la regenza tudestga sustegnia gia adina ils sforzs per dapli auonomia religiusa e culturala en il Tibet. Ma a medem temp sa drizzia la regenza cunter tut ils sforzs separatistics.

Ils rapports davart la situaziun en il Tibet han effectuà sin l’entir mund discussiuns davart in pussibel boicot dals Gieus olimpics 2008 a Peking. Tibetans han demonstrà davant l’edifizi dal Comité olimpic internaziunal a Losanna. Tuttina èn il Dalai Lama, il Comité olimpic internaziunal, la chanceliera federala tudestga Merkel ed ils ministers da sport da l’Uniun Europeica s’exprimids cunter in boicot dals Gieus olimpics. 
Il Dalai Lama ha sustegnì ils Gieus olimpics a Peking e ditg ch’il pievel chinais meritia d’organisar quests gieus, ma ses delegà ha pretendì da la regenza chinaisa da metter ina fin a la razzia militara e da betg integrar il Tibet en la ruta da la cursa da la flomma olimpica.

Ils 22 da mars ha l’emprim politicher da num, il parlamentari da l’Uniun Europeica Hans-Gert Pöttering (CDU), smanatschà cun in boicot dals Gieus olimpics. Sche Peking na veglia betg communitgar cun il Dalai Lama, sajan mesiras per in boicot giustifitgadas. Ils 30 da mars ha l’Uniun Europeica decidì a Brdo en Slovenia da s’exprimer communablamain cunter in boicot dals Gieus olimpics. Quai schegea ch’ils commembers eran da differentas opiniuns, tranter els il president franzos Nicolas Sarkozy che na vuleva betg excluder in boicot. 

Durant la cursa da la flomma olimpica hai dà divers incidents pervi da demonstrants pro-Tibet (u en singuls cas era pro-China). Ils curriders e purtaders da la flomma han stuì vegnir protegids da forzas da segirezza per impedir che la flomma vegnia stizzada. 



</doc>
<doc id="6882" url="https://rm.wikipedia.org/wiki?curid=6882" title="Nicole Vaidišová">
Nicole Vaidišová

Nicole Vaidisova (tschec: Nicole Vaidišová; naschida ils 23 d'avrigl dal 1989 a Nuremberg, Germania) è ina giugadra professiunala da tennis da la Tschechia.





</doc>
<doc id="6889" url="https://rm.wikipedia.org/wiki?curid=6889" title="UEFA">
UEFA

La Uniun europeana da ballape (UEFA - Union des associations européennes de football association) è ina organisaziun internaziunal che coordinescha las federaziuns da ballape da l'Europa. La sedia da la federaziun sa chatta a Nyon. La UEFA organisescha differentas arranschaments da ballape, sco per exempel ils campiunadis europeans da ballape (EURO) dals umens sco era da las dunnas. Il president actual da la FIFA è il franzos Michel Platini.

Pagina d'internet uffiziala da la FIFA


</doc>
<doc id="6890" url="https://rm.wikipedia.org/wiki?curid=6890" title="Rochers de Naye">
Rochers de Naye

Ils Rochers de Naye èn ina montagna svizra da las alps da 2'042 m sin il Lai da Genevra ed la citad da Montreux en il chantun Vad. La viafier Chemin de fer Montreux-Glion-Rochers-de-Naye leva si a la crest.


</doc>
<doc id="6892" url="https://rm.wikipedia.org/wiki?curid=6892" title="Moléson">
Moléson

Il Moléson è ina montagna svizra da las alps da 2002 m sin las citads da Bulle e da Gruyères en il chantun chantun Friburg.


</doc>
<doc id="6893" url="https://rm.wikipedia.org/wiki?curid=6893" title="Pass dal Jaun">
Pass dal Jaun

Il Pass dal Jaun (tudestg: "Jaunpass") è in pass da muntogna dal chantun Berna da la Svizra. Il pass maina da Charmey ed Jaun en il Gruyère tras a Boltigen ed Reidenbach en la Surselva bernaisa.



</doc>
<doc id="6894" url="https://rm.wikipedia.org/wiki?curid=6894" title="Tour d'Aï">
Tour d'Aï

La Tour d'Aï è ina montagna svizra da las alps bernaisas da 2332 m sin la Plaine du Rhone ed la citad da Aigle en il chantun Vad.


</doc>
<doc id="6895" url="https://rm.wikipedia.org/wiki?curid=6895" title="Malta">
Malta

La Republica da Malta (maltais "Repubblika ta’ Malta") è in stadi insular da l’Europa dal Sid situà en la Mar Mediterrana. L’archipel maltais sa reparta sin las trais inslas abitadas Malta (inclus Manoel Island, ca. 246 km²), Gozo (maltais "Għawdex", ca. 67 km²) e Comino ("Kemmuna", ca. 3 km²) sco er sin las inslettas nunabitadas Cominotto ("Kemmunett"), Filfla, St. Paul’s Islands e Fungus Rock.

L’insla principala Malta è partida en duas regiuns che cumpiglian en tut tschintg districts; Gozo e Comino furman la terza regiun ed il sisavel district. Il num Malta va enavos sin il term punic "malet" che designescha in lieu da refugi. Ils Grecs numnavan l’insla Melite ("Μελίτη"), tar ils Romans aveva ella num Melita.

Malta è stà radund 150 onns ina colonia britannica ed è daventà in stadi independent ils 21 da settember 1964. Dapi il prim da matg 2004 fa il pajais part da l’Uniun europeica e furma là il stadi commember il pli pitschen. Il prim da schaner 2008 è vegnì introducì a Malta l’euro.

Cun ina surfatscha da 316 km² appartegna Malta als stadis pitschens. El è stgars duas giadas uschè grond sco il Principadi da Liechtenstein. L’archipel giascha 81 kilometers al sid da la costa da la Sicilia, 350 kilometers al nord da la citad da port libanaisa Al Khums, 150 kilometers al nordost da Lampedusa e radund 285 kilometers al sidost da la peninsla tunesiana Cap Bon. Sper la Cipra furma Malta il sulet pajais da l’Uniun europeica che sa chatta dal tuttafatg al sid dal 37avel grad da ladezza.

L’insla principala Malta (maltais "Malta") ha ina grondezza da 246 km², è orientada vers sidost e cuntanscha ina lunghezza da 20 ed ina ladezza maximala da 13 kilometers. Tranter sia finiziun al nordvest e la segunda insla principala Gozo ("Għawdex") s’extenda il Chanal da Gozo ch’ha ina ladezza da 4,4 kilometers ed en il qual sa chatta l’insla Comino ("Kemmuna") cun 2,7 km² sco er il spelm nunabità Cominotto ("Kemmunett"). Gozo è orientà quasi en direcziun ost-vest, mesira ina lunghezza da 14,3 kilometers, ina ladezza da fin a 7,25 kilometers e cumpiglia ina surfatscha da 67 km². Las ulteriuras inslas dal stadi – ch’èn tuttas nunabitadas – furman l’insla Filfla ("Filfola") che giascha 4,4 kilometers al sid da Malta e las Saint Paul’s Islands ("Il-Gżejjer ta’ San Pawl") a la fin nordvest dal St. Paul’s Bay; quellas èn situadas 83 meters davent da la costa ed èn effectivamain colliadas ina cun l’autra, cumbain che la part che las collià po sa chattar sut il spievel da la mar en cas che la mar è malruassaivla. En il vest da Gozo, sper la Laguna Naira en vischinanza dal Dwejra Point, s’auza or da la mar il Fungus Rock ("Il-Ġebla tal-Ġeneral"), in grip da crap da chaltschina ch’ha in’autezza da 20 meters. Manoel Island ("Il-Gżira Manwel") en il Marsamxett Harbour tranter Valletta e Sliema na vegn per ordinari betg pli resguardà sco in’insla per sai, damai ch’ella è colliada cun in rempar ed ina via cun la terra franca.

Il tratg caracteristic geografic da Malta è la diversitad da sias lingias da costa, quai che sa manifestescha surtut sin l’insla principala. La vart da l’ost e dal nord è caracterisada da splagias planivas e vasts golfs sco il Marsaxlokk Bay, il Marsamxett Harbour, il Grand Harbour, il Mellieħa Bay ed il St. Paul’s Bay. Tar las parts da la costa situadas en il sidvest ed en il nord sa tracti percunter da grippa e d’entagls en furma da grottas. Da questa vart s’auza Malta andetgamain or da la mar; las lungas costas stippas culmineschan cun il Dingli Cliffs en il Ta’ Dmejrek ch’è cun 253 meters la pli auta elevaziun dal pajais. Ulteriurs grips carstics sa chattan en il nordvest cun il Mellieħa Ridge, il Bajda Ridge e l’enconuschent Marfa Ridge d’ina autezza da fin a 122 meters. Las pli autas elevaziuns sin l’insla Gozo mesiran 127 meters.

Pervi da l’extrema mancanza d’aua existan sin las inslas Malta, Gozo e Comino nagins flums permanents. Suenter precipitaziuns intensivas pon letgs dad aua siads ora però s’emplenir d’enviern temporarmain cun aua da plievgia. Quests fils d’aua ch’èn per ordinari be pitschens èn situads en stretgas vals grippusas, nua che l’aua na svapurescha betg uschè spert. Il pli lung da quests auals temporars cula tras il Wied l-Għasri ch’è situà a la costa nord da Gozo. Il sulet lai pli grond da l’entir archipel è vegnì stgaffì a moda artifiziala e sa chatta en il reservat da la natira Ghadira en vischinanza da Mellieħa. El mesira 350 m sin 220 m.

L’istorgia geologica da Malta cumenza a la fin dal terziar, cura ch’igl ha existì tranter la Sicilia dal Sid e l’Africa dal Nord ina punt da terra che spartiva la Mar Mediterrana en dus batschigls. Suenter ch’il livel da la mar è s’auzà ed ha inundà quella, èn sa depositads en il paleocen (avant ca. 60 milliuns onns) en il lieu da l’archipel odiern sediments da chaltschina che derivavan da curals e conchiglias. En il decurs da las èras geologicas èn suandadas ulteriuras stresas da chaltschina e ton; ed en ina fasa pli tardiva dal paleocen èn las inslas la finala s’auzadas or da la mar. Durant il temp da glatsch è il spievel da l’aua puspè sa sbassà, uschia che la punt da terra è danovamain vegnida visibla. Cun la fin dal temp da glatsch avant ca. 13 000 onns è quella però vegnida interrutta definitivamain. Las inslas maltaisas sa chattan sin la platta continentala africana; geologicamain appartegnan ellas pia a l’Africa.

Suenter che las inslas èn cumparidas a la surfatscha da la mar, è l’insla principala s’enclinada en il decurs da plirs millennis vers nordost (pervi dal fundament ch’era instabil). Tras quai è la costa al sidvest vegnida auzada ed èn sa furmadas las costas stippas e grippusas cun ils Dingli Cliffs che caracteriseschan oz questa part da l’insla. Malta è surtratg oz da pliras ruttadiras tectonicas che marcheschan il relief geologic da l’insla. Il crap da chaltschina en colur d’ocher che dominescha l’insla principala (cun excepziun dal nordvest) furma la suletta resursa natirala da Malta; quel vegn explotà e duvrà intensivamain da la populaziun indigena, tranter auter per la construcziun da chasas.

Malta giascha en la zona mediterrana subtropica e sitga. Il clima maritim da l’insla sa preschenta a moda equilibrada, cun envierns miaivels ed umids e stads sitgas e chaudas, ma betg d’ina chalira ardenta. Las precipitaziuns annualas sin las inslas muntan a bundant 620 mm; la gronda part da la plievgia croda l’enviern, entant che las valurs tendeschan en ils mais zercladur e fanadur vers nulla. Per ordinari crodan las precipitaziuns en furma d’ina plievgia curta ed intensiva, entant che plievgia permanenta n’è strusch usitada. L’umiditad da l’aria giascha la stad tar ca. 74 %, durant ils mais d’enviern tar ca. 70 %.

Sco quai ch’igl è tipic per posiziuns insularas, na varieschan las differenzas da temperatura quotidianas betg fitg ferm (ca. 5–10 °C). Il fanadur ed avust po la temperatura crescher en media fin a 31,8 °C; la media la pli bassa è quella dal schaner cun 9,5 °C. Surtut il mars ed avrigl pon ferms vents fraids influenzar a moda negativa la curva da temperatura creschenta. La temperatura da l’aua cuntanscha l’avust per ordinari 22,8 °C e sa sbassa pir il december sut 20 °C. Las temperaturas las pli bassas giaschan enturn 15° C; a partir dal matg vegn puspè surpassà il cunfin da 20 °C.

La temperatura la pli bassa ch’è insumma vegnida mesirada insacura a Malta èn stads 1,2 °C (il 1895); la temperatura la pli auta 43,8 °C (il 1999). Confurm a las relaziuns climaticas è naiv in fenomen fitg rar. Dapi l’onn 1800 n’hai mai dà ina cuverta da naiv sin las inslas; ina leva bischa han ins registrà il 1895, il 1905 ed il 1962.

La disponibilitad d’aua da baiver è in grond problem a Malta. Mintg’onn vegnan duvrads radund 21 000 000 meters cubic aua da baiver; il pajais sez dispona però be da fitg pitschnas resursas d’aua dultscha. Durant las stads chaudas arriva la gronda part dals turists, uschia ch’il temp cun la pli pauc’aua è gist quel dal pli grond consum; l’enviern percunter cula l’aua da plievgia per gronda part en la mar, enstagl da pudair trair a niz ella per sauar ils prads. Guardà sur l’entir onn van 5 fin 10 % da l’aua a perder en la mar, 75 fin 80 % svapureschan e be 15 fin 20 % empleneschan ils reservuars d’aua sutterrans u las funtaunas. La quantitad d’aua da baiver che stat a disposiziun per persuna è la segund bassa da l’entira regiun (suenter la Libia); e tenor indicaziuns da las Naziuns unidas è Malta schizunt il pajais cun la pli pauc’aua en tut il mund. L’aua dultscha che po vegnir gudagnada per persuna tschessa vinavant ed è sa reducida per la mesadad tranter il 1996 ed il 2006.

Per pudair cuvrir almain ina part dal basegn d’aua, fan ins diever d’uschenumnads bigls profunds. A lunga vista n’è quai però nagina schliaziun, damai che quels vegnan ensalads cun il temp. Per quest motiv è lur furniziun vegnida reducida als basegns da l’agricultura sco er d’indrizs publics. Sco metoda parallela èn s’etablids quatter indrizs da desalar aua da mar sco er in implant da preparaziun d’aua da diever. Quests implants dovran però blers combustibels fossils; pervi dals custs creschents e per motivs da la protecziun da l’ambient ha la regenza perquai limità il quantum d’aua da baiver che dastga vegnir producì en quests manaschis.

In ulteriur provediment pussaivel porschan reservuars d’aua sutterrans a basa natirala u artifiziala. Il crap da chaltschina maltais è porus ed effectuescha che l’aua frestga noda per part sur la salamuira senza sa maschadar cun quella. A Ta Kandja en vischinanza da Siġġiewi sa chatta dapi il 1963 la Water Services Corporation’s Groundwater Pumping Station. Da questa staziun da pumpa mainan sis galarias en ina profunditad da ca. 100 meters sur ina distanza da bundant 6,2 kilometers. En questa rait da tunnels sa rimna l’aua frestga e po vegnir pumpada a la surfatscha. Er en auters lieus han ins endrizzà talas staziuns da pumpa, uschia che las galarias sutterranas a Malta mesiran ina lunghezza totala da ca. 42 kilometers.

Malgrà tut questas mesiras resta Malta dependent da l’exteriur. Durant ils mais da stad arrivan mintgamai navs-cisterna cun aua da baiver nà da la Sicilia; uschia po la rait locala vegnir alimentada cun questa resursa d’aua supplementara.

Tut las inslas maltaisas èn grippusas. L’insla principala consista d’in grip da crap da chaltschina che cuntanscha in’autezza da fin a 260 meters. Il sid ed il sidvest crodan a moda fitg stippa vers la mar, uschia che questa costa è quasi nunaccessibla. Tranter la grippa sparpagliada èn situads pitschens golfs da bellezza. En il nord e nordost da l’insla Malta sa chattan collinas e cuntradas pli planivas. Là croda la costa be plaunsieu vers la mar e cumpiglia per part rivas da sablun. Muntognas e flums na datti betg a Malta; remartgablas èn percunter las numerusas taunas. Pervi da la mancanza d’aua è la vegetaziun a Malta fitg stgarsa. Plantas cun bist datti be paucas; per part creschan fighers selvadis a l’ur da la via u sin champs crappus. Las precipitaziuns cumenzan per ordinari pir vers l’october.

Cun radund 800 plantas indigenas disponan las inslas maltaisas d’ina varietad surprendenta per in areal da questa grondezza. Quai è tant pli remartgabel sch’ins considerescha che Malta n’enconuscha praticamain nagina differenza d’autezza e be ina pitschna variaziun d’abitadis; ultra da quai è l’entir territori segnà fermamain da la preschientscha da l’uman sur plirs millis onns. Il spectrum da las spezias è tipicamain mediterran; el è parentà stretgamain cun quel da la Sicilia, è però influenzà supplementarmain nà da l’Africa dal Nord.

Gia en il temp neolitic ha l’uman cumenzà a debostgar las inslas. Oz sa preschentan quellas dal tuttafatg senza guaud, cun excepziun dals Buskett Gardens, in territori da 900 meters ladezza e 200 meters lunghezza ch’è vegnì creà aposta. Ils tips da vegetaziun che domineschan èn macchia, garrigue e steppa; regiuns spezialas furman surtut las costas planivas e stippas, en pli las paucas auas dultschas.

Plantas frequentas èn tranter auter il caruber, l’uliver ed il timian; ultra da quai creschan diversas sorts d’euforbiaceas e da siringias sco er 15 spezias d’orchideas.

Per dumondas da la protecziun da la natira sa mussa la publicitad maltaisa sensibilisada pir dapi la fin dal 20avel tschientaner. Surtut tras l’adesiun a l’Uniun europeica il 2004 èn vegnidas instradadas mesiras che duain manar a territoris da protecziun. Malgrà quests emprims pass empermettents valan intginas spezias da plantas maltaisas sco periclitadas fermamain. Er la planta naziunala da Malta, la planta da sandarac, è en privel da svanir. La planta parasita "Cynomorium coccineum", ch’ha gì per in tschert temp ina gronda muntada sco planta medicinala, sumeglia in bulieu e vegn perquai er numnada bulieu da Malta. Ella cumpara be sin il Fungus Rock en in ambient protegì, damai ch’il Fungus Rock dastga be vegnir visità per motivs da perscrutaziun scientifica.

Tar il Għar Dalam (maltais: tauna da la stgirezza) sa tracti d’in cuvel da carst situà sin l’insla Malta, en vischinanza da la citad Birżebbuġa e be radund 500 m davent dal St George’s Bay. Ella ha ina ladezza maximala da 18 m, è fin 8 m auta e maina 145 m en il grip che consista da crap da chaltschina. La stresa la pli bassa (d’avant ca. 180 000 onns) na cumpigliava nagins fossils; la proxima stresa deriva dal temp interglazial d’avant ca. 126 000 fin 115 000 onns. En quella han ils perscrutaders chattà divers oss da la fauna dal pleistocen, tranter auter ippopotams ed elefants, ma er durmigliets, utschels-mezmieur ed ina ritga varietad d’utschels.

Tut en tut cumpiglia la fauna da Malta plitost paucas spezias. Sin las diversas inslas vivan mieurs, ratuns, utschels-mezmieur, cunigls, erizuns, mustailas, luschards, ghecos, cameleons e pliras populaziuns da serps che n’èn betg da tissi sco per exempel la natra da leopard. Da las famiglias d’utschels ch’èn represchentadas sin las inslas sajan numnadas surtut las lodolas, ils fringhels, las randulinas ed ils turschs; ma er la turturella, il pirol sco er intginas spezias d’utschels da preda appartegnan a la fauna da Malta. Il merl blau ch’è fitg frequent vala sco utschè naziunal dal stadi insular. En il nord da l’insla principala sa chatta la zona da protecziun d’utschels Gћadira Bird Reserve.

La primavaira e l’atun furma Malta ina da las paucas staziuns dals utschels migrants sin lur viadi da l’Europa en l’Africa ed enavos. Quai è er il motiv, daco che la chatscha sin utschels è vegnida pratitgada da vegl ennà e furma anc oz in sport popular. Cun radund 18 000 licenzas da chatscha uffizialas posseda Malta la pli auta spessezza da chatschaders da tut l’Europa. Fin l’adesiun a l’Uniun europeica il 2004 lubivan las determinaziuns maltaisas la chatscha schizunt sin spezias protegidas sco diversas becassinas e rivarels u er utschels da preda. Malgrà l’applicaziun dal nov dretg han lieu anc oz blers surpassaments; plinavant emprova er la regenza da far valair reglamentaziuns excepziunalas. Cunter quest mazzament d’utschels ha la Cumissiun europeica gia purtà plant avant il Tribunal europeic.

Tar las spezias d’animals endemicas tutgan tranter auter sutspezias da misarogns, da tgirallas, da crabs e da luschards.

Dapi che Malta è commember da l’Uniun europeica èn vegnids intensivads ils sforzs a favur da la protecziun da l’ambient. La bilantscha generala actuala mussa però sper intgins progress er champs nua ch’i dat anc bler da far. Las valurs d’ozon èn per exempel suenter quellas da la Grezia las segund autas en tut l’Europa.

Malta n’ha nagin implant per arder rument; tut ils ruments vegnan deponids. Cun ina rata annuala da 648 kg rument per persuna cuntanscha Malta suenter la Cipra ina valur che giascha lunsch sur quellas dals ulteriurs stadis europeics. Pervi da la pitschna surfatscha da l’insla e l’auta spessezza da la populaziun è questa situaziun spezialmain problematica.

Il dumber da la populaziun munta en tut a ca. 433 300. Damai che l’entir territori statal mesira be 316 km² resulta da quai ina spessezza da la populaziun vaira auta da ca. 1371 abitants per km²; igl è quai la tschintgavel auta spessezza da la populaziun da tut ils stadis dal mund. 92 % da la populaziun vivan en citads.

Radund 4 % da las persunas che vivan a Malta n’èn betg da naziunalitad maltaisa; da quai èn 2 % Brits. Blers Maltais passentan lur vita da lavur a l’exteriur – il pli savens en il territori da lingua englaisa – e returnan a Malta sco pensiunaris.

L’aspectativa da vita tar la naschientscha munta tar umens 77,8 onns, tar dunnas tps00025&plugin=1 "eurostat – Lebenserwartung bei der Geburt, nach Geschlecht"]</ref> Questas valurs giaschan levamain sur la media europeica.

Il dumber da matrimonis per milli abitants muntava il 2009 a 5,69. Divorzis n’eran pli baud betg pussaivels tenor la lescha. Pir il 2011 han ils Maltais approvà en ina votaziun dal pievel in dretg da divorzi ch’è entrà en vigur anc il medem onn.

Malgrà il catolicissem exprimì da la populaziun maltaisa è la cumpart dals uffants ch’èn naschids ordaifer ina relaziun matrimoniala creschida da 2,68 % il 1996 a 27,37 % il 2009.

Radund 98 % da la populaziun maltaisa appartegna a la baselgia catolic-romana. Daspera datti be paucs protestants, ortodox, gidieus e muslims. En la part istorica da Valletta ha existì in pitschen quartier gidieu. La cuminanza islamica consista per gronda part da Libics che vivan a Malta.

La baselgia catolica ha ina gronda influenza sin la politica maltaisa. Uschia è per exempel l’interrupziun da la gravidanza scumandada sut paina; medemamain èsi scumandà a las dunnas da far bogn senza cuvrir ils sains. I duain exister a Malta 365 baselgias catolicas (quai ch’è bain ina cifra simbolica); per quest motiv dian ils Maltais savens ch’els hajan ina baselgia per mintga di da l’onn. Ils catolics da Malta appartegnan als dus uvestgieus da Malta e Gozo. 

L’istorgia dal cristianissem a Malta cumenza cun il naufragi da l’apostel Paulus l’onn 60 s.C. sin la pitschna insla grippusa Selmunetta (Fatgs dals apostels 28,1–11). Dapi lura è sa fortifitgà il liom cun il cristianissem e las inslas èn er daventadas la destinaziun da numerus pelegrins (per part er sco fermada en viadi vers la Palestina).

Il catolicissem figurescha en la constituziun maltaisa sco religiun statala e vegn er vivì da grondas parts da la populaziun. In segn exteriur persuenter furman ils blers altars da chasa ed ils maletgs da sontgs, d’uvestgs e da plevons ch’èn stgalprads en las fatschadas d’edifizis ed ornads plain colurs.

Tras la lunga appartegnientscha a l’Imperi britannic è sa derasà l’englais a Malta. Malgrà quai han ils Maltais mantegnì lur atgna lingua. Il maltais è sper l’englais la lingua statala a Malta e pervi da la commembranza a l’Uniun europeica er ina da las linguas uffizialas da quella. Il maltais appartegna a las linguas semiticas ed è sa sviluppà d’in dialect arab. Structuralmain è la lingua parentada il pli ferm cun las varietads nordafricanas da l’arab, ma en il stgazi da pleds èn er da chattar pli grondas cumparts talianas e pli pitschnas influenzas nà dal spagnol, franzos ed englais. Il maltais è la suletta lingua semitica che vegn scritta cun letras latinas (cun excepziun dal Y e dal C); sco spezialitad èn quellas vegnidas cumplettadas tras ils segns ċ, ġ, ħ e ż.

Per regla è il maltais la lingua materna dals Maltais; l’englais ed il talian èn segundas linguas resalvadas a la vita publica. Pervi dal lung temp colonial britannic discurran bunamain tut ils Maltais er l’englais che gioga in’impurtanta rolla en il sistem da furmaziun dal pajais e che daventa er en vista a la globalisaziun adina pli impurtant. Enconuschientschas dal talian èn derasadas pervi da la vischinanza geografica e perquai ch’igl existan stretgs contacts economics cun l’Italia dal Sid; e betg il davos èn er ils programs da televisiun talians fitg populars. Fin il 1934 è il talian plinavant vegnì duvrà sco linguatg giuridic e d’administraziun.

Sin las inslas sa laschan fastizar relicts da la colonisaziun umana che cuvran in spazi da temp da var 6000 onns. Quels tanschan da tempels da la cultura da megalits sur fossas romanas e catacumbas fin a las imposantas fortezzas da l’urden dals maltais. Malta è stà en il decurs da si’istorgia sut l’influenza alternanta da las pli diversas culturas grondas. Per temps han ils Fenizians, Grecs e Romans dominà l’insla, suenter la crudada da Roma èn suandads ils pievels germans dals Vandals ed Ostrogots. En il 9avel tschientaner, cura che Malta appartegneva a l’Imperi bizantin, è la gruppa d’inslas vegnida conquistada dals Arabs. En il 11avel tschientaner èn las inslas idas a Sicilia ed il 1282 ad Aragon. L’onn 1530 ha il retg spagnol surdà las inslas sco feud a l’urden maltais. L’Urden dals chavaliers da son Gion a Jerusalem, Rhodos e Malta (che vegnivan er numnads pli baud ospitaliers) ha augmentà las fortificaziuns al port ed ha defendì l’insla cun success cunter attatgas dals Osmans (‹Grond assedi› dal 1565). En consequenza da quai è vegnida fundada il 1566 la citad fortifitgada da Valletta (ch’è vegnida numnada suenter il grond maister Jean Parisot de la Valette).

L’onn 1798 ha l’urden maltais fatg plazza a las truppas franzosas sut Napoleun; dapi lura fa l’urden però vinavant valair ina qualitad da dretg internaziunal quasi statala, però senza pretensiuns da territori envers la Republica odierna. Sin dumonda da revoltants han ils Brits bloccà ils ports da l’insla da Malta ch’era vegnida sblundregiada sut Napoleun. Cura ch’ils Franzos èn sa retratgs il 1800, è vegnì staziunà in regiment britannic e cun la Pasch da Paris dal 1814 è Malta daventà ina colonia da la Gronda Britannia.

In’impurtanta rolla ha Malta er giugà durant la Segunda Guerra mundiala, cura ch’han gì lieu cumbats vehements per il port da muntada strategica. Da quel anora ha il refurniment dal corp d’Africa tudestg pudì vegnir disturbà sensiblamain; Malta era sa fatg in num sco ‹portaviuns nunsfundrabel›. Per ses cumbat stinà cunter las truppas dal Reich tudestg ha l’entira populaziun da l’insla retschet il 1942 dal retg britannic la Crusch da George; quella figurescha anc oz sin la bandiera statala da la Republica da Malta. A partir dal 1947 è vegnida surdada al pajais l’administraziun autonoma en furma d’ina democrazia parlamentara. Il 1964 ha la Gronda Britannia concedì a Malta l’independenza sco commember dal Commonwealth. Ils 13 da december 1974 è la gruppa d’inslas sa declerada sco Republica ed ha uschia desistì da la Queen sco scheffa da stadi. Il prim da matg 2004 è Malta daventà commember da l’Uniun europeica ed a partir dal prim da schaner 2008 ha l’euro substituì la lira maltaisa sco valuta uffiziala.

La Republica ha in parlament d’ina chombra, numnadamain la chombra dals represchentants che cumpiglia almain 65 deputads. Daspera èn er anc il president statal ed il Speaker of the House of Representatives commembers dal parlament ex officio. La perioda d’uffizi munta a tschintg onns.

L’appartegnientscha ad ina da las duas grondas partidas è a Malta ina dumonda ch’è colliada stretgamain cun la tradiziun da l’atgna famiglia. Quests lioms da partida a lunga durada vegnan anc rinforzads tras in dretg d’eleger che renda bunamain nunpussaivel che partidas pli pitschnas pon s’etablir ed entrar en il parlament. Tar las duas partidas grondas sa tracti da la Partit Nazzjonalista (PN) da caracter conservativ e da la Malta Labour Party (MLP) socialistica. 

La participaziun a las elecziuns è a Malta tradiziunalmain fitg auta. Tar elecziuns dal parlament sa participeschan en media 90 % da las persunas cun dretg d’eleger ed er tar las elecziuns en il Parlament europeic èn sa participads il 2009 quasi 79 %.

Ils dus gronds sindicats dal pajais furman la General Workers’ Union (GWU) che stat datiers da la PN e la Ħaddiema Magħqudin (UĦM) ch’è colliada politicamain cun la PN.

La Republica da Malta è vegnida recepida en l’Uniun europeica il prim da matg 2004 ensemen cun otg ulteriurs stadis da l’Europa Centrala e da l’Ost sco er cun la Cipra. Ils 8 da mars 2003 avevan ils Maltais realisà in referendum. Ils naziunalconservativs eran s’exprimids a favur da l’adesiun, ils socialists ed ils sindicats encunter. A chaschun da la votaziun, a la quala èn sa participads 91 % da las persunas cun dretg da votar, han 53,65 % ditg gea a l’adesiun; quai è stà levet dapli che prognostitgà. Malta ha substituì il Luxemburg sco pli pitschen commember da l’UE. Dapi ils 21 da december 2007 fa Malta er part dal territori da Schengen, uschia che las controllas da cunfin correspundentas a la plazza aviatica da Malta èn crudadas davent.

A Malta vivan radund 10 000 fugitivs en bartga che derivan da la Somalia, Etiopia, Eritrea e dad auters pajais da l’Africa. La gronda part da quests fugitivs n’ha betg il dretg d’asil, mabain in status temporar per motivs umanitars (guerra burgaisa e.a.). Pervi da l’auta spessezza da la populaziun e la pitschnezza da la surfatscha abitabla s’expriman ils gremis politics maltais cunter recepir ulteriurs fugitivs en bartga africans. La marina maltaisa refusa per ordinari a bastiments cun fugitivs ch’èn en privel da mar da sbartgar; en pli vegnan ils champs d’internament manads dal militar a moda rigida. Perquai è il pajais adina puspè confruntà cun critica da vart d’organisaziuns per la defensiun dals dretgs umans e dal Parlament europeic. La proposta da Malta da reparter ils fugitivs en bartga a moda eguala sin tut ils commembers da l’Uniun europeica vegn però refusada dals ministers da l’intern da l’UE.

Sper l’Uniun europeica è Malta tranter auter er commember da las suandantas organisaziuns internaziunalas: Naziuns unidas ed organisaziuns affiliadas (dapi il 1964), Cussegl da l’Europa (1965), Organisaziun per la segirezza e la collavuraziun en l’Europa (1972). Ultra da quai è Malta commember dal Commonwealth of Nations (dapi il 1964), la federaziun da las anteriuras colonias britannicas. Tras quai han ils Maltais tscherts privilegis areguard l’entrada e la dimora en ina part da quests pajais.

Sper la polizia, la Police Force of Malta, che garantescha la segirezza a l’intern dal pajais, dispona il stadi d’ina pitschna armada, las Armed Forces of Malta. Ils radund 2140 schuldads adempleschan incumbensas da patruglia e da salvament e disponan perquai surtut da helicopters e bastiments. Dapi il 1983 exista in contract cun l’Italia che garantescha la protecziun da la neutralitad maltaisa. Per quest intent è staziunà a Malta in contingent da truppas talianas.

Per motivs da statistica vegnan las vischnancas sutdivididas en sis districts (Gozo and Comino, Northern, Northern Harbour, South Eastern, Southern Harbour, Western) e quels puspè en trais regiuns (Gozo and Comino, Malta Majjistral, Malta Xlokk). Las regiuns ed il district da Gozo and Comino èn identics.

Enfin il 1946 n’ha existì a Malta nagin’obligaziun d’ir a scola. Quella è vegnida introducida pir suenter la Segunda Guerra mundiala per la scola primara resp. il 1971 per il stgalim secundar fin al 16avel onn da la vita. Las scolas statalas èn gratuitas, igl existan però a medem temp diversas instituziuns da furmaziun ecclesiasticas e scolas privatas. La gronda part da la magistraglia a las scolas catolicas retira las pajas medemamain dal stadi. La rata d’alfabetisaziun tar ils creschids munta a 92,8 %, quai che correspunda al nivel da la Columbia e che giascha be levamain sur il nivel da la Tailanda. En il fratemp ha il pajais però augmentà marcantamain sias stentas en il sectur da furmaziun; cun 6,76 % dal product naziunal brut (situaziun dal 2005) impunda la Cipra surproporziunalmain bler per la furmaziun.

Il sistem da scola maltais s’orientescha a quel da la Gronda Britannia. El cumenza cun ina scola fundamentala che dura sis onns. En la vegliadetgna dad indesch onns absolvan ils uffants in examen per entrar en la scola secundara e pon silsuenter eleger libramain tranter la scola statala ed ina da las differentas scolas privatas. A las scolas statalas suonda en la vegliadetgna da sedesch onns l’examen da finiziun da la scola obligatorica (per ordinari en ils roms englais, maltais e matematica). Tgi che sa decida da cuntinuar cun la furmaziun scolastica frequenta silsuenter in college, dal qual l’examen final pussibilitescha l’access ad ina scol’auta. La pli auta instituziun da furmaziun dal pajais è l’University of Malta a Msida. Il 2008 aveva be 27,5 % da la populaziun tranter 25 e 64 onns terminà almain la scola secundara; igl è quai la pli bassa valur en tut l’Uniun europeica.

Il sistem da furmaziun maltais tegna quint dal bilinguissem. Tant la scola fundamentala sco er la scola secundara fan diever da l’englais e dal maltais sco roms obligatorics. Las scolas privatas ed ils curs a l’universitad dovran però per gronda part l’englais. A la scola secundara elegian ils scolars in’ulteriura lingua. 51 % sa decidan per il talian, 38 % per il franzos; ulteriuras linguas che stattan a disposiziun èn tudestg, russ, spagnol ed arab.

Malta posseda ina rait da medias fitg spessa che s’orientescha a l’anteriura pussanza coloniala Gronda Britannia. La pli gronda gasetta dal di, ‹The Times of Malta›, cumpara dapi il 1935 e posseda er in’ediziun da la dumengia (‹Sunday Times›). La segund gronda gasetta dal di è ‹The Malta Independent›. Ulteriuras gasettas furman ‹Malta Today› (duas giadas l’emna), ‹The People› (gasetta da boulevard) e ‹The Malta Star› (la suletta gasetta che cumpara be en l’internet). A la bilinguitad maltaisa correspunda il fatg che radund la mesadad da las gasettas cumparan en englais e l’autra mesadad en maltais. Entaifer las medias stampadas da lingua maltaisa cuntanscha ‹It-Torċa›, che cumpara mintgamai la dumengia, il pli aut dumber da l’ediziun.

Radio e televisiun vegnan surtut emess dals ‹Public Broadcasting Services› (PBS) che furman l’emettur da dretg public. En tut existan 14 programs da radio naziunals e numerus regiunals. L’emettur da televisiun da las PBS sa numna ‹TV Malta› (TVM); daspera existan set ulteriurs programs da televisiun maltais. Fitg populars èn ultra da quai ils emetturs da la BBC e da l’Italia.

L’onn 2008 faschevan 45 % da la populaziun maltaisa diever da l’internet. La quota da colliaziuns a spectrum lartg giascheva il medem onn tar 20 %.

En cumparegliaziun cun ils ulteriurs stadis ch’èn daventads commembers da l’Uniun europeica il 2004 sa sviluppescha l’economia da Malta relativamain bain. Ils dus secturs economics tradiziunals furman l’agricultura e la pestga. L’agricultura vegn surtut pratitgada sin l’insla Gozo. Las cundiziuns da l’ambient n’èn betg gist favuraivlas ad in’utilisaziun agrara (pauca plievgia, deflussiun minimala, funs chaltschinus e clima fitg chaud); malgrà quai vegnan diversas sorts da legums e da granezza cultivads cun success ed er la viticultura è rentabla. Tut en tut cuvra Malta ca 20 % da l’agen basegn da mangiativas.

Ina gronda rolla giogan il turissem (40 % dal product naziunal brut) e servetschs finanzials (11 %). La gronda part dals giasts da vacanzas derivan da la Gronda Britannia, Germania, Italia e Russia. Dal 1965 fin oz è il dumber da turists s’engrondì per diesch giadas. Oz visitan mintg’onn radund in milliun persunas las inslas, quai surtut las rivas, las citads istoricas e las cuntradas grippusas; vitiers vegnan anc radund in mez milliun turists da cruscheras. Radund 70 000 persunas ad onn vegnan a Malta per frequentar in curs d’englais. Questa sparta turistica vegn survegliada e promovida dal stadi e generescha 1,8 % dal product naziunal brut.

Il pli grond patrun da lavur da l’entir pajais èn ils Malta Drydocks, il segund grond plazzal naval en l’Europa. Ulteriurs impurtants secturs economics furman l’industria da textilias e da vestgadira. L’onn 1992 è vegnida fundada a Malta in’atgna bursa.

Il pajais posseda giaschaments da crap da chaltschina ch’èn da muntada per la branscha da construcziun indigena. En las auas territorialas da Malta sa chattan era champs da petroli e da gas natiral.

Firmas europeicas èn gia vegnidas carmaladas a partir dals onns 1970 cun privilegis fiscals. Uschia produceschan per exempel las firmas Playmobil, Lloyd (chalzers) u STMicroelectronics per l’export.

Il product naziunal brut munta a 4,24 milliardas euros (situaziun dal 2004). Il standard da capacitad da cumpra da Malta munta a 81 (EU-27:100).

La rait d’electricitad da la Republica da Malta n’è betg colliada cun quella da la Sicilia. Duas ovras electricas cun ina prestaziun totala da 571 megawatt brischan ieli e gas che vegnan importads da l’Italia e da la Gronda Britannia. Actualmain sa stentan ins d’augmentar la cumpart d’energia regenerabla.

Damai che Malta na posseda nagin management da rument suffizient, exista en quest reguard dapi onns in grond problem.

La bilantscha dal stadi ha cumpiglià il 2009 expensas en l’autezza equivalenta a 3,7 milliardas dollars ed entradas da 4,1 milliardas dollars. Da quai resulta in avanzament dal preventiv en l’autezza da 7,7 % da product naziunal brut.

Il 2009 muntavan ils debits dal stadi a 5,2 milliardas dollars u 67,0 % dal product naziunal brut.

Il 2006 èn vegnids impundids 8,4 % dal product naziun brut per la sanadad, 5,1 % per la furmaziun e 0,7 % per il militar.

Sco en la Gronda Britannia vala er a Malta il traffic a sanestra. Ils ultims onns è vegnì investì bler en il meglierament da la rait da vias. Malgrà quai sa chattan bleras vias lateralas – surtut en regiuns ruralas – anc adina en in stadi relativamain nausch. Er al stil da manischar dals Maltais ston turists l’emprim s’endisar. Cun ina buna purziun autoironia din perquai blers Maltais da sasez: «Maltese people don’t drive right, they don’t drive left either, they drive in the shadows!» («Maltais na charreschan ni a dretga ni a sanestra, mabain là nua ch’igl ha sumbriva»).

A l’entschatta dal 20avel tschientaner disponiva Malta er d’ina rait da viafier. L’onn 1883 era vegnida averta ina lingia da viafier che manava da Valletta a Mdina; per mancanza da rentabilitad è quella però puspè vegnida serrada il 1931. Anc da pli curta durada è stada l’istorgia dal tram ch’è vegnì endrizzà il 1905 tranter Birkirkara, las ‹Three Cities›, Paola e Żebbuġ; gia l’onn 1929 ha la societad gestiunaria Malta Tramways Ltd. annunzià concurs. Actualmain èsi pia uschia ch’i n’exista en la Republica da Malta nagina infrastructura da viafier.

In traffic public a curta distanza è vegnì endrizzà il 1905. Fin l’entschatta dal 21avel tschientaner èn stads en diever bus dal temp colonial che sa chattavan mintgamai en possess dal manischunz. Quels na cursavan betg tenor in urari fix, mabain tenor intervals approximativs (che cumpigliavan tut tenor ruta tranter 10 minutas e pliras uras). Per pudair daventar commember da l’Uniun europeica ha Malta tranter auter stuì modernisar da rudent il traffic public. Il nov sistem è entrà en vigur il 2010.

L’eroport internaziunal da Malta sa chatta a Luqa. Fin il 2006 cursavan da là helicopters a Gozo. Oz èn las inslas colliadas ina cun l’autra exclusivamain tras navettas. Navs-fera regularas curseschan er tranter Malta e la Sicilia; surtut ils mais da stad vegnan quellas anc cumplettadas tras catamarans a gronda sveltezza. Ulteriuras navs-fera curseschan da Valletta a Valencia (Spagna) e Tripolis (Libia).

En ils ports da Malta èn vegnidas transtgargiadas il 2008 radund 5,5 milliuns tonnas martganzia. Quai èn bain be ca. 0,1 % dal volumen da tut ils ports europeics; calculà tenor il dumber d’abitants è la transtgargiada però almain duas giadas uschè gronda sco en la media europeica.

Surtut cruscheras europeicas ed americanas èn savens registradas a Valletta, uschia per exempel ils bastiments da TUI Cruises.

L’onn 2008 eran registrads a Malta en tut 307 500 vehichels (autos, motos, bus e camiuns). Cun ina quota da 529 autos sin 1000 persunas giascha Malta sin la quarta plazza europeica suenter il Luxemburg, l’Italia e la Germania. Malgrà il stil da manischar legendar dals Maltais, giascha il dumber statistic d’accidents da traffic mortals per in milliun autos tar 61, quai ch’è la pli bassa valur en tut l’Europa.

Malta è in paradis per amaturs d’autos. Prest la mesadad da tut ils autos èn pli vegls che diesch onns. Dapertut sin via èn da vesair oldtimers bain mantegnids da derivanza englaisa, franzosa e tudestga, ma er da l’Europa da l’Ost e da l’Asia.

La pitschna Republica da Malta ha bundant 300 baselgias, tranter quellas duas che tutgan tar las baselgias da l’Europa cun las pli grondas cuplas: la Rotunda da Xewkija (Gozo) ch’è deditgada a son Gion Battista e la Rotunda da Mosta sin l’insla Malta cun in diameter da 39 meters.

A Malta appartegnan fin ussa trais monuments al Patrimoni mundial da l’Unesco: la chapitala da Valletta, il tempel da Ġgantija e l’Ipogeum da Ħal-Saflieni.

Malta è ina da las pli popularas culissas per producziuns da film en tut il mund e vegn er numnà il ‹mini-Hollywood mediterran›. Exempels per enconuschentas producziuns da film èn ‹U-571›, ‹Monte Cristo›, ‹Troja›, ‹Alexander›, ‹Midnight Express›, ‹Gladiator›, ‹The Da Vinci Code›, ‹München› sco er diversas episodas dad Asterix & Obelix e da Wickie. Il film davart Popeye da Robert Altmann (1980) è bain stà da sias uras in flop finanzial; la culissa dal vitg da pestgaders è però sa mantegnida fin oz sco attracziun turistica. La lingia da la costa selvadia e l’architectura tradiziunala sin l’insla han gia imità en il film ils pli divers lieus dal mund – da la Roma antica sur il Marseille dal 19avel tschientaner fin al Beirut dals onns 1960. 

Ina spezialitad da las inslas maltaisas furman ils luzzus, bartgas da pestgaders construidas en lain e coluradas a moda sgiagliada. Il piz da la nav è mintgamai munì cun egls (uschenumnads egls da Horus u dad Osiris). La moda da construcziun da las bartgas sa lascha probablamain deducir dals Fenizians. Tenor la tradiziun duai l’egl proteger ils pestgaders da privels; ultra da quai portan las bartgas savens nums da sontgs cristians. Las bartgas coluradas vegnan fotografadas gugent dals turists; perquai vegn lur mantegniment sustegnì tras la regenza. Ma ellas na furman betg be ina culissa, mabain vegnan anc adina duvradas dals pestgaders sco isegl da lavur. Er intginas bartgas d’excursiun per turists imiteschan il stil dal luzzu tradiziunal.

La cuschina maltaisa fa gugent diever da capras, da cunigl e sa chapescha dal pesch naziunal, il sgomber dad aur (‹Lampuki›). Ella cumpiglia però er las enconuschentas tastginas da pastas sco ils pastizzis u las qassatas che vegnan emplenidas cun ricotta, ton, charn, spinat u arveglia. Ulteriuras spezialitads naziunalas èn aljotta (schuppa da pesch), bigilla (pasta da fava), qagħaq tal-għasel (pastizaria) e nougat (turta). La cuschina maltaisa è parentada stretgamain cun la cuschina mediterrana da l’Italia e da la Grezia.

Kinnie è il num d’ina limunada che vegn fatga a Malta, tranter auter d’oranschas amaras e spezarias (surtut assens). Questa bavronda senz’alcohol è da colur d’ambra ed ha in gust dultsch-amar. In’ulteriura enconuschenta bavronda maltaisa è la biera stagiunada ‹Cisk Lager›.

Malta enconuscha divers dis da festa che sa refereschan ad eveniments istorics. Qua ina survista en successiun cronologica: Ils 10 da favrer vegn festegià ‹The Feast of St. Paul’s Shipwreck› che regorda al naufragi da son Paul davant Malta l’onn 60 s.C. Ils 8 da settember è ‹Our Lady of Victory›, la fin da la gronda bloccada tirca dal 1656. Trais ulteriurs dis da festa regordan a la fin dal temp sco colonia britannica: ils 21 da settember è ‹Independence Day›, il di da l’independenza il 1964; ils 13 da december è ‹Republic Day›, il di da la proclamaziun da la republica il 1974 ed ils 31 da mars vegn festegià il ‹Freedom Day› che regorda a la retratga da las davosas truppas britannicas il 1979.




</doc>
<doc id="6899" url="https://rm.wikipedia.org/wiki?curid=6899" title="Districts dal chantun Grischun">
Districts dal chantun Grischun

Il chantun Grischun è dividì en 11 districts. Quests correspundan essenzialamain a las regiuns geograficas natiralas. Ils districts èn dividids en 39 circuls.

Per via da l'autonomia communala marcanta, sulettamain ils circuls han in'impurtanza (politica), entant ch'ils districts han be ina relevanza administrativa (per l'organisaziun da la giustia). Ils districts n'han betg chapitalas en il senn tradiziunal, però sulettamain la "sedia da la dretgira districtuala" u il "domicil dal president/da la presidenta da la dretgira".

Ils districts dal chantun Grischun èn:


</doc>
<doc id="6900" url="https://rm.wikipedia.org/wiki?curid=6900" title="Part sura bernaisa">
Part sura bernaisa

La Part sura bernaisa (era "Surselva bernaisa" u "Oberland bernais"; tud. "Berner Oberland") è ina regiun dal chantun Berna en Svizra. Questa regiun è enconuschenta per la muntogna Eiger cun sia paraid nord mortala. La regiun s'extenda dal piz Jungfrau fin al cunfin dal sid dal chantun Berna, enturn ils lais da Thun e da Brienz.

La regiun è in dals trais territoris en ils quals il chantun Berna è dividì.

La lingua da mintgadi en la Part sura bernaisa è il tudestg bernais.

Durant la Republica helvetica era la Part sura bernaisa in chantun independent.


</doc>
<doc id="6901" url="https://rm.wikipedia.org/wiki?curid=6901" title="Districts dal chantun Tessin">
Districts dal chantun Tessin

Il chantun Tessin vegn dividì en 8 districts.

Quests èn:



</doc>
<doc id="6903" url="https://rm.wikipedia.org/wiki?curid=6903" title="Egipta">
Egipta

L'Egipta (arab standard ‏مصر‎ "Miṣr"; arab egipzian "Maṣr") – formalmain la Republica araba da l'Egipta – è in stadi en l'Africa nordorientala. La Peninsla dal Sinai che fa part da l'Egipta vegn en general considerà sco part dal continent asiatic. Il pajais cunfina vers nord cun la Mar Mediterrana, vers ost cun la Mar Cotschna, la strivla da Gaza e l'Israel, vers vest cun la Libia e vers sid cun il Sudan. Il cunfin menziunà il davos che sa chatta en l'uschenumnà Triangul da Hala'ib è dentant contestà. L'Egipta vegn considerada sco in dals stadis dal Maschrek ed è tenor surfatscha circa trais giadas uschè grond sco la Germania.

Il num dal stadi per egipzian vegl era "Km.t" che vul dir «terra naira» e sa referescha terren nair fritgaivel da las planiras dal Nil en cuntrast cun la «terra cotschna» dals deserts cunfinants, il "DSr.t". En il copt è quai sa midà en "Kīmi" u "Kīmə" ed en il grec vegl lura en "Kymeía".

La noziun araba "Miṣr", il num dal stadi uffizial dad oz, ha ragischs semiticas. Ella è fitg sumeglianta a la grafia oriunda assirica "Miṣir/Muṣur", ma era parentà cun il num ebraic מִצְרַיִם ("Mitzráyim"). Ella signifitga simplamain «terra» u «stadi». Oriundamain designava quest num l'Egipta Bassa ("la terra bassa"), è detantant suenter s'extendì al stadi entir (Egipta Bassa ed Auta). Quai s'exprima er en il num ebraic dual («omaduas Egiptas») da pli tard. En il dialect arab da l'Egipta sa mida "Miṣr" en "Maṣr" e l'adjectiv en "maṣri". Il surnum frequent "al-Masri" munta pia «l'Egipzian». Durant il temp achemidic aveva l'Egipta sco satrapia il num persian vegl "Mudraya".

Las noziuns europeicas "Ägypten", "Egipta", "Égypte", "Egitto" etc. derivan dal pled latin "Aegyptus" e quai puspè dal grec vegl "Αίγυπτος" ("Aigyptos"). Ils Copts pretendevan ch'els sajan ils descendents da la populaziun egipziana vegla dal temp dals faraos. Da lur num è derivà il grec "Aigyptos" che en il rumantsch è daventà "Egipta". Tenor ina teoria populara è "Aigyptos" ina cuntinuaziun da l'expressiun egipziana vegla "ḥwt-k3-ptḥ" che signifitga "dachasa dal Ka (olma) da Ptah", il num d'in tempel dal dieu Ptah a Memphis.


</doc>
<doc id="6906" url="https://rm.wikipedia.org/wiki?curid=6906" title="Congo">
Congo

Congo po sa referir a: 


</doc>
<doc id="6916" url="https://rm.wikipedia.org/wiki?curid=6916" title="Val Müstair (circul)">
Val Müstair (circul)

Il circul da la Val Müstair furma ensemen cun ils circuls da Ramosch, Sur Tasna e Suot Tasna il district da l'En dal chantun Grischun en Svizra. La sedia da l'uffici cirquital sa chatta a Val Müstair.

Il circul cumprenda dapi la fusiun da las sis vischnancas da la Val Müstair anc be ina suletta vischnanca:




</doc>
<doc id="6919" url="https://rm.wikipedia.org/wiki?curid=6919" title="Namibia">
Namibia

La Namibia è in pajais da l'Africa. Sia chapitala è Windhoek.

La lingua uffiziala è l'englais.


</doc>
<doc id="6921" url="https://rm.wikipedia.org/wiki?curid=6921" title="Ghana">
Ghana

La Ghana è in pajais da l'Africa. Sia chapitala è Accra.


</doc>
<doc id="6922" url="https://rm.wikipedia.org/wiki?curid=6922" title="Comoras">
Comoras

Las Comoras èn in pajais da l'Africa. Lur chapitala è Moroni.


</doc>
<doc id="6923" url="https://rm.wikipedia.org/wiki?curid=6923" title="Degersheim">
Degersheim

Degersheim è ina vischnanca en il circul electoral da Wil dal chantun Son Gagl.

En la vischnanca sa chatta ina staziun da la viafier Südostbahn, ed il Voralpenexpress ferma là.

Degersheim ha 3867 (30 da zercladur 2008) abitants, dals quals 643 esters. 42% da la populaziun èn catolics e 32% èn protestants. 1990 aveva Degersheim 4065 abitants, però la populaziun sa diminuiva fin 3791 en 2004. Dapi lura la populaziun creschiva puspè in pau.

Il punct il pli bass da la vischnanca è en il "Bubental" ad ina autezza da 647 m; il punct il pli aut è en la exclava "Obergampen" ad ina autezza da 1061 m. La staziun sa chatta ad ina autezza da 800 m.

A la vischnanca Degersheim appartegnan era il vitg Wolfertswil cun la claustra Magdenau.

Las vischnancas cunfinantas èn Oberuzwil, Flawil, Herisau, Schwellbrunn, St. Peterzell (cunfinanta a la exclava "Obergampen"), Mogelsberg e Lütisburg.

Il num tradiziunal da la vischnanca è "Tegersche" u "Tegerschen"; la vischnanca vegniva per l'emprima giada menziunada sco "Tegerascai" (837). Il num "Degersheim" (che è ussa il num uffizial) è ina adattaziun da quest num "Tegerschen".


</doc>
<doc id="6928" url="https://rm.wikipedia.org/wiki?curid=6928" title="Partida burgais democratica dal Grischun">
Partida burgais democratica dal Grischun

La Partida burgais democratica dal Grischun (tudestg: "Bürgerlich-Demokratische Partei Graubünden" ; talian: "Partio borghese democratico del Grigioni") è ina partida politica grischuna.

Partida burgais democratica dal Grischun


</doc>
<doc id="6929" url="https://rm.wikipedia.org/wiki?curid=6929" title="Partida burgais democratica (chantun Berna)">
Partida burgais democratica (chantun Berna)

La Partida burgais democratica (chantun Berna) (tudestg: "Bürgerlich-Demokratische Partei (Kanton Bern)") è ina partida politica dal chantun Berna.

Partida burgais democratica (chantun Berna)


</doc>
<doc id="6942" url="https://rm.wikipedia.org/wiki?curid=6942" title="Telesguard">
Telesguard

Il Telesguard è ina emissiun d'infurmaziun che vegn producida da la Televisiun Rumantscha (TvR) per las Rumantschas ed il Rumantschs. L’emissiun tracta temas actuals e temas che han in connex cun la Rumantschia u cun il pievel rumantsch. La Televisiun Rumantscha tutga tar l’unitad d’interpresa da la Societad Svizra da Radio e Televisiun che sa numna Radiotelevisiun Svizra Rumantscha (RTR). L’emissiun vegn emessa da glindesdi fin sonda enturn las 17.40 live dal studio da la Televisiun Rumantscha a Cuira.

Il Telesguard vegn emess sin ils emetturs SRF 1, RSI LA 2 ed SRF info. Grazia a la diffusiun sin SRF info è il Telesguard era disponibel en l’entira Europa via ils satellits d’Eutelsat. SRF info è l’unic chanal da la SRG SSR che vegn derasà via satellit nuncodà.

Ils 5 da favrer 1980 vegn l’emissiun Telesguard emessa per l’emprima giada. Ina giada per emna vegniva il pievel rumantsch infurmà en rumantsch durant 10 minutas. 1995 han ins lura schlargià il temp d’emissiun sin 15 minutas. 1998 hai lura dà in’ulteriura midada. La Televisiun Rumantscha producescha il Telesguard a Cuira empè da Turitg. Intgins onns pli tard vegn la frequenza dal Telesguard auzada. Davent da Pasca 1994 na vegn il Telesguard betg mo emess la sonda, mabain il glindesdi, la mesemna ed il venderdi a las 18.50 e quai durant 6 minutas. Mintga lavurdi Telesguard hai lura gì num l’onn 1999. Dapi l’onn 2005 datti il Telesguard sco quai che nus enconuschain ozendi el. Dal glindesdi fin la sonda a las 17.45. Era il temp d’emissiun è daventà pli lung. Almain 10 minutas metta la Televisiun Svizra a disposiziun per l’emissiun d’infurmaziun rumantscha. Suenter che Radio e Televisiun Rumantscha han midà chasa ils 6 da zercladur 2006 ed èn era tuts sut in sulet tetg, vegn il Telesguard emess live or dal studio a Cuira



</doc>
<doc id="6950" url="https://rm.wikipedia.org/wiki?curid=6950" title="Riviera vadaisa">
Riviera vadaisa

La Riviera vadaisa (franzos: "Riviera vaudoise") è ina regiun da la Svizra en il chantun Vad che sa chatta a la riva dal Lai da Genevra tranter Vevey e Villeneuve. La regiun attrai blers turists, surtut a Montreux. La regiun è era apprezia per ses panorama sin il Vallais, las Alps ed la regiun tranter Genevra ed Losanna.


</doc>
<doc id="6952" url="https://rm.wikipedia.org/wiki?curid=6952" title="Chablais">
Chablais

Il Chablais è ina veglia provinza dal Ducadi da Savoie ha gì Thonon-les-Bains per chapitala istorica. La regiun è ozendi dividida en trais regiuns, il Chablais savoyard, il Chablais vallesan ed il Chabais vadais ed en dus pajais (Svizra ed Frantscha).


</doc>
<doc id="6954" url="https://rm.wikipedia.org/wiki?curid=6954" title="Cugnasco-Gerra">
Cugnasco-Gerra

Cugnasco-Gerra è ina vischnanca politica svizra en il chantun Tessin che appartegna al circul Navegna dal district Locarno. La vischnanca è resultada da la fusiun da las vischnancas "Cugnasco" e "Gerra (Verzasca)" l'avril 2008.


</doc>
<doc id="6955" url="https://rm.wikipedia.org/wiki?curid=6955" title="Chablais vallesan">
Chablais vallesan

Il Chablais valaisan è ina regiun che fa part dal Chablais. Sa chatta en il Vallais Bass, sin la riva sanester dal Rodan e sin la riva sid dal Lai da Genevra. La regiun sa chatta tranter Saint-Gingolph en il nord ed Evionnaz en il sid. lls cunfins dal Chablais valaisan èn il cunfin franzos en il vest, Il Rodan en l'ost, il Lai da Genevra en il nord ed il District da Saint-Maurice en il sid.

L'auter part dal Chablais svizzer è il Chablais vaudois.


</doc>
<doc id="6958" url="https://rm.wikipedia.org/wiki?curid=6958" title="Chablais vaudois">
Chablais vaudois

Il Chablais vaudois è ina regiun cha fa part dal Chablais e che sa chatta en il Chantun Vad, sin la riva dretga dal Rodan ed sin la riva nord dal Lai da Genevra. La regiun sa chatta tranter Villeneuve en il nord ed Lavey-Morcles en il sid. lls cunfins dal Chablais vallesan èn il Chablais vallesan al vest, per ils cunfins dal District d'Aigle en il ost, il Lai da Genevra en il nord ed il Chantun Vallais en il sid.

L'auter part dal Chablais svizzer è il Chablais vallesan.


</doc>
<doc id="6975" url="https://rm.wikipedia.org/wiki?curid=6975" title="District da Saint-Maurice">
District da Saint-Maurice

Il district da Saint-Maurice (franzos: District de Saint-Maurice) è in district dal chantun Vallais.


</doc>
<doc id="6977" url="https://rm.wikipedia.org/wiki?curid=6977" title="District da Monthey">
District da Monthey

Il district da Monthey (franzos: District de Monthey) è in district dal chantun Vallais.


</doc>
<doc id="6981" url="https://rm.wikipedia.org/wiki?curid=6981" title="Portal:Rumantsch">
Portal:Rumantsch

<div style="border-bottom: 1px solid #aaaaaa;" />
<div style="border-bottom: 1px solid #bbbbbb;" />
<div style="border-bottom: 1px solid #cccccc;" />
<div style="border-bottom: 1px solid #dddddd;" />
<div style="border-bottom: 1px solid #eeeeee;" />

<div style="padding: 0.3em;">


</doc>
<doc id="6982" url="https://rm.wikipedia.org/wiki?curid=6982" title="Nova Zelanda">
Nova Zelanda

La Nova Zelanda ("englais:" New Zealand; "maori:" Aotearoa) è in stadi d'insla isolà geograficamain en il pacific dil sid. Ella consista da l'insla dal nord e dal sid e dad ina massa pitschnas inslinas. Ils stadis il pli manaivel èn l'Australia en il vest, la Nova Caledonia, Tonga, Fidschi en il nord ed l'Antarctica en il sid. Ni geograficamain ni culturalmain pon ins integrar la Nova Zelanda en in continent: La terra giascha per part sin la platta australiana, per part sin la pacifica ed è colligià cun la cultura da l'Australia sco era cun quella da la part polinesa da l'Oceania. La Nova Zelanda è in reginavel en il Commonwealth of Nations cun ina constituziun democratica-parlamentara. Per ina terra industrialisada èn las partas principalas da l'economia plitost nunusitadas: l'agricultura ed il turissem. La Nova Zelanda vegn savnes numnada l'"insla verda", perquai ch'ella e fitg pac populada ed ha ina natira intacta e varionta.


</doc>
<doc id="6983" url="https://rm.wikipedia.org/wiki?curid=6983" title="Le Bouveret">
Le Bouveret

Le Bouveret è in vitg che tutga tar la vischnanca politica da Port-Valais en il chantun Vallais en Svizra. Il vitg sa chatta tranter Saint-Gingolph e Noville (Vad) a la riva dal Lai da Genevra.


</doc>
<doc id="6987" url="https://rm.wikipedia.org/wiki?curid=6987" title="Giura (chadaina)">
Giura (chadaina)

Il Giura è ina chadaina da muntognas en l'Europa.

Il Giura po esser dividids en trais parts: ll Giura svizzer, il Giura franzos ed il Giura tudestg.




</doc>
<doc id="6996" url="https://rm.wikipedia.org/wiki?curid=6996" title="Radek Štěpánek">
Radek Štěpánek

Radek Stepanek (tschec: Radek Štěpánek; naschid ils 27 da november dal 1978 a Karvina) è in giugader professiunal da tennis da la Tschechia.





</doc>
<doc id="7001" url="https://rm.wikipedia.org/wiki?curid=7001" title="Surmeir">
Surmeir

Il Surmeir è ina regiun situada en il center dal chantun Grischun.

Tar il Surmeir tutgan las duas valladas Alvra e Surses e la planira da Lai. Interessantamain exista il num Surmeir be en rumantsch. In pled equivalent n’exista betg en la lingua tudestga. Il territori da Surmeir è geograficamain congruent cun il territori dal district Alvra. Ozendi vegn il Surmeir era numnà Grischun Central. Ma entant che las persunas da lingua tudestga discurran da ‹Mittelbünden›, dovran ils Rumantschs plitost ‹Surmeir› che ‹Grischun Central›.

Il num Surmeir deriva d’in spelm situà ordador la vischnanca da Vaz. Quest’imposanta paraid-crap sa chatta en la chavorgia dal Schyn (tranter Tusaun e Casti) da vart dretga da l’Alvra. Quest spelm vegn numnà da vegl ennà ‹Igl Meir› u sco quels da Vaz dian ‹Igl Moir›. El furma in cunfin geografic tranter la Val d’Alvra e la Tumleastga. Perquai han noss antenats rumantschs definì il Grischun Central sco la ‹regiun sur igl Meir› – pia Surmeir. La chavorgia dal Schyn vegn era numnada per rumantsch ‹la chavorgia da Meir› (en surmiran: ‹la tgavorgia da Meir›).

Il Surmeir s’extenda da Mut en il vest fin Bravuogn en l’ost e da Valbella (vischnanca da Vaz) en il nord fin Beiva en il sid. Il territori ha ina surfatscha da 723 km². Quai è radund in dieschavel da la surfatscha dal chantun Grischun. La regiun vegn percurrida dals trais flums principals Alvra, Gelgia e Landwasser. La pli aut’elevaziun en il Surmeir è il Piz Kesch sin il territori da Bravuogn cun in’autezza da 3418 m s.m. Ulteriuras elevaziuns èn il Piz Calderas sin 3397 m s.m. (Sur e Bever), il Piz Platta sin 3392 m s.m. (Mulegns), il Piz d’Err sin 3378 m s.m. (Tinizong-Rona e Bever) ed il Piz Ela sin 3338 m s.m. (Bravuogn e Tinizong-Rona). Il punct il pli bass sa chatta sin radund 745 m s.m. en il fund da la chavorgia da Meir sin il territori da Vaz.

La Val d’Alvra vegn percurrida dal flum cun il medem num. Il flum ha sia funtauna damanaivel dal Pass da l’Alvra. Paucs meters sut la funtauna sa chatta il Lai da Palpuogna ch’è enconuschent per sia natira alpina intacta. En ses viadi aval percurra l’Alvra ils vitgs da Bravuogn e Filisur. Questas duas vischnancas tutgan tar la Val d’Alvra Dadens. Radund in kilometer dador Filisur s’unescha l’Alvra cun la Landwasser ch’è en quest lieu bler pli pussanta che l’Alvra sezza. La Landwasser deriva da Tavau e curra tras la chavorgia da Tain fin Filisur. La chavorgia da Tain furma il cunfin tranter la regiun da Tavau ed il Surmeir. Sut Ferrera, pauc avant che la Landwasser sbucca en l’Alvra, sa chatta il viaduct da la Landwasser. Quest viaduct è bain il monument il pli enconuschent sin l’entira rait da la Viafier retica. Al lieu nua che l’Alvra e la Landwasser conflueschan cumenza la Val d’Alvra Dadora. Suenter cuntinuescha l’Alvra ses viadi vers Casti. A Casti, che furma il center politic dal Surmeir, sbucca la Gelgia en l’Alvra.

La Gelgia è il flum che percurra la segunda val principala dal Surmeir: il Surses. La Gelgia ha sia funtauna en la Val d’Agnel damanaivel dal Pass dal Güglia. L’emprima vischnanca sut il pass è Beiva. Beiva furma il spartavias per il Pass dal Güglia che maina en l’Engiadina e per il Pass dal Set che maina en la Bregaglia. Or da quel motiv sa numna il lieu per talian ‹Bivio› che vul dir tant sco ‹duas vias›. Da Beiva cuntinuescha la Gelgia ses viadi vers nord. A Murmarera sa chatta in dals pli gronds lais artifizials dal Grischun. Dapi l’onn 1954 vegn producì qua energia per las ovras electricas da la citad da Turitg. Tranter Rona e Tinizong ha la Gelgia ina fitg gronda pendenza. Il guaud tranter questas duas vischnancas furma ina sort serra en la val. Per quest motiv sa numna la part sura da la val (situada tranter Beiva e Rona) Surgôt e la part sut da la val (tranter Tinizong e Salouf) Sotgôt. A Sotgôt sa chatta era la chapitala ed a medem temp la pli gronda vischnanca dal Surses, numnadamain Savognin. Salouf è la vischnanca che sa chatta il pli giudim en il Surses. Dador Salouf sa chatta la Chavorgia da Ses che furma il cunfin tranter il Surses e la Val d’Alvra.

Suenter che la Gelgia e l’Alvra èn s’unidas, cuntinua il flum sia via vers Seglias en la Tumleastga. En la Chavorgia da Meir sa chatta alura il cunfin tranter il Surmeir e la Tumleastga. Aut sur la chavorgia giascha il plateau da Lai che fa medemamain part dal Surmeir. Lai è bain il lieu surmiran cun ils pli blers abitants, però na furma quest center turistic nagina vischnanca politica per sasezza, mabain appartegna a la vischnanca da Vaz. Per rumantsch da Vaz ha Lai num ‹Planoiras›. Quest num deriva dal temp cura che Lai n’era nagut dapli che in’acla da Vaz. Ma entaifer 100 onns è daventà or da quest’acla ina destinaziun turistica da renum internaziunal.

Cun excepziun dal Surses cun sia chapitala Savognin n’ha la Val d’Alvra nagina chapitala per propi. Il motiv è ch’il Surses furma politicamain in circul cun la chapitala Savognin, entant che la Val d’Alvra è partida en trais circuls, numnadamain Bravuogn, Belfort ed Alvaschagn.

Dals Surmirans vegn il Surses per gronda part numnà be ‹Surses› e betg ‹la Val Surses›. Ed anc ina curiusitad linguistica: Da Casti van ins ‹se› Savognin ma ‹aint a› Bravuogn, era sche Bravuogn giascha bunamain 200 meters pli aut che Savognin.

Il Surmeir (district Alvra) è dividì en ils quatter circuls Alvaschagn, Belfort, Bravuogn e Surses e cumpiglia total 22 vischnancas politicas. Infurmaziuns davart ils singuls circuls e las singulas vischnancas èn da chattar sut l’artitgel Alvra (district).

Il Surmeir ha ina populaziun da 8573 abitantas ed abitants (december 2008). La pli gronda vischnanca furma Vaz cun 2599 abitants (incl. las fracziuns Lai e Valbella). La vischnanca la pli pitschna è Mulegns cun be 26 abitants.

Il Surmeir è l’unica regiun grischuna nua che tuttas trais linguas chantunalas vegnan duvradas uffizialmain, numnadamain il tudestg, il rumantsch ed il talian.

La plipart da las vischnancas èn oriundamain rumantschas. Discurrì vegn l’idiom surmiran. In’excepziun furma la vischnanca da Bravuogn. Là na vegn betg discurrì surmiran, mabain bargunsegner. Il bargunsegner furma in agen dialect influenzà dal puter. Il fatg che Bravuogn discurra bargunsegner e betg surmiran va enavos sin il temp da la refurmaziun. En quest temp steva Bravuogn sut grond’influenza da l’Engiadin’Ota ed ha qua tras era surpiglià la lingua dals Engiadinais. Dapi l’entschatta dal 20avel tschientaner ha il tudestg cumenzà a sa derasar en las vischnancas rumantschas. Surtut ils ultims trais decennis è il rumantsch ì fermamain a perder. En il Surses ha il rumantsch pudì tegnair fin oz la maioritad, ma en la Val d’Alvra ha il tudestg prendì suramaun.

Be dus vitgs n’èn mai stads rumantschs, numnadamain Mut e Ferrera. Questas duas vischnancas han fermas ragischs gualsras ed èn qua tras d’origin tudestg. Er a Filisur na vegn gia dapi tschientaners betg pli discurrì rumantsch. Nums rumantschs èn be anc sa mantegnids qua per la gronda part dals guauds e da las pradas.

La constellaziun la pli speziala ord vista linguistica ha dentant Beiva. Beiva è ina vischnanca trilingua. Sco las autras vischnancas dal Surses era er Beiva oriundamain da lingua rumantscha. Ma blers Bivians han lur ragischs en la Bregaglia. Quai ha da far cun il fatg ch’ils Bregagliots vevan lur aclas a Beiva. A l’entschatta da la stad vegnivan quels mintgamai cun lur muaglia sur il Pass dal Set a Beiva e stevan là durant l’entira stad. L’entschatta d’atun turnavan els puspè enavos en la Bregaglia. Cun il temp èn divers Bregagliots vegnids sesents sur onn a Beiva. Uschia ha il talian chattà sia via a Beiva. Entras il traffic da transit sur ils pass Güglia e Set è era il tudestg vegnì a Beiva.

Era sche la pli gronda part dal Surmeir era oriundamain rumantscha, dominescha ozendi il tudestg. La suandanta tabella da la dumbraziun federala da l’onn 2000 demussa quai. (Sco remartga: La dumbraziun federala ha dumandà suenter la lingua ch’ins discurra ‹il pli bler› respectivamain ch’ins chatta ‹la pli impurtanta›. Quai ha per consequenza che bleras persunas che san rumantsch ma discurran dapli tudestg, sa quintan sco persunas da lingua tudestga.)

Dapli davart l’idiom surmiran chatt’ins sut l’artitgel Surmiran.

Ils Artitgels da Glion dals onns 1524 e 1526 han constituì che mintga vischnanca grischuna pudeva concluder sezza cun tgenina confessiun ch’ella vuleva sa liar. Uschia è sa dada la situaziun ch’ina vischnanca è daventada refurmada, entant che la vischnanca vischina è restada catolica. Questa situaziun sa mussa cunzunt en il Grischun Central ed en la Tumleastga, ma era en la Foppa ed en il Plaun.

Tranter la confessiun e la lingua datti ina gronda correlaziun en il Surmeir. Tut las vischnancas ch’eran oriundamain da lingua surmirana èn restadas catolicas durant il temp da la refurmaziun. Quai èn oravant tut las vischnancas da Surses e da la Val d’Alvra Dadora. Era Ferrara sco vischnanca gualsra è adina restà catolic. 

Las duas vischnancas da la Val d’Alvra Dadens, Filisur e Bravuogn, èn sa participads a la refurmaziun entras la grond’influenza da l’Engiadin’Ota. La vischnanca gualsra Mut è medemamain refurmada. 

Il cas spezial en il Surmeir furma danovamain Beiva. En il temp da la refurmaziun vulevan ils Bregagliots daventar refurmads, ma ils Sursetters vulevan restar catolics. Uschia è sa dà ch’ina mesadad da Beiva è restada catolica, entant che l’autra mesadad è daventada refurmada. Il problem era che Beiva veva be ina baselgia. Quai chaschunava adina puspè charplinas tranter las confessiuns. Suenter grondas dispitas ed intervenziuns dal parlament da las Trais Lias han ils protestants sistì l’onn 1657 lur dretg vi da la baselgia communabla ed han bajegià lur atgna baselgia. Ils catolics han persuenter regalà in zain.

Sco dapertut en il chantun Grischun lavura era en il Surmeir la gronda part dals occupads en il sectur da servetschs (sectur 3), e quai principalmain en la branscha turistica. Suenter suonda il sectur d’industria e producziun (sectur 2). En quest sectur è il Surmeir ferm en l’elavuraziun da laina ed en la producziun d’electricitad. Per finir suonda il sectur d’agricultura e selvicultura (sectur 1). La suandanta tabella mussa las cifras exactas: 

Il Surmeir viva tant dal turissem d’enviern sco dal turissem da stad. Ma pli impurtant è tuttina il turissem invernal. Surmeir ha trais destinaziuns turisticas, numnadamain Lai, Savognin-Beiva e Bravuogn.

La pli gronda destinaziun surmirana è Lai. En ils davos 100 onns ha la destinaziun pudì s’etablir sco lieu da renum internaziunal. Lai profitescha fitg da sia vischinanza tar Cuira. Dasper Flem/Laax è Lai la destinaziun grischuna la pli damanaivla da Turitg e la Bassa. Qua tras datti bler turissem dal di. Quai sa mussa surtut l’enviern. Ma Lai ha era ina ferma hotellaria e parahotellaria. L’onn 2006 aveva Lai passa 214 000 pernottaziuns en la hotellaria. Mesirà vi da las pernottaziuns è Lai suenter Tavau, San Murezzan, Arosa, Puntraschigna, Segl e Flem la 7avel gronda destinaziun turistica dal Grischun. Cun 155 km pistas da skis tutga Lai medemamain tar las grondas destinaziuns grischunas. La regiun da skis s’eleva da 1500 m s.m. fin 2861 m s.m. (Corn Cotschen). Dapi var in decenni datti plans per construir ina pendiculara per colliar las regiuns da skis da Lai e d’Arosa.

Cun radund 74 000 pernottaziuns en la hotellaria (2006) tutga Savognin tar las destinaziuns mediocras. La chapitala sursetra ha però ina ferma parahotellaria e sa profilescha sco destinaziun per famiglias. La regiun da skis ha 80 km pistas e s’eleva da 1200 m s.m. fin 2713 m s.m. (Piz Cartas).

Bravuogn tutga cun be 26 000 pernottaziuns en la hotellaria (2006) tar las destinaziuns pitschnas. Ma tuttina ha Bravuogn in aut grad da reputaziun. Bravuogn n’è en emprima lingia betg enconuschent sco destinaziun da skis, mabain pervia da sia via da scarsolar tranter Preda e Bravuogn.

La producziun d’electricitad furma ina ferma pitga per l’economia e la bainstanza en la regiun. Ella na porscha betg mo plazzas da lavur, mabain era stabilitad finanziala entras ils pajaments da concessiun a las vischnancas politicas. En il Surmeir datti duas grondas societads che produceschan electricitad, numnadamain las Ovras electricas da la citad da Turitg ("Elektrizitätswerke der Stadt Zürich", scursanì EWZ) e las Ovras electricas da l’Alvra e Landwasser ("Albula-Landwasser-Kraftwerke", scursanì ALK).

Las ovras da Turitg nizzegian principalmain l’aua da la Gelgia. Ellas han gia cumenzà baud ad utilisar las forzas da l’aua. Il 1909 han ils Turitgais bajegià lur emprim’ovra a Seglias en Tumleastga. Els han nizzegià l’aua da l’Alvra entras la fermada da Niselas dador Casti (ozendi la fermada da Solas). Il 1917 han els bajegià la segund’ovra. Quai era l’ovra da Solas che nizzegia l’aua da l’aual da Lai. Ma Solas è be ina pitschna ovra. L’onn 1949 han las ovras da Turitg avert il stgalim Burvagn-Casti ch’era da ses temp ina da las grondas ovras idraulicas svizras. La pli grond’ovra da l’EWZ è vegnida erigida il 1954. Da quel temp è la vischnanca veglia da Murmamera vegnida inundada entras in rempar che retegna bunamain 60 miu. m³ aua. L’aua dal Lai da Murmarera vegn turbinada a Tinizong. L’onn 1971 è vegnì agiuntà il stgalim Tinizong-Casti. Las ovras surmiranas da l’EWZ produceschan en media annuala 203 GWh a Tinizong, 230 GWh a Casti, 28 GWh a Solas, 112 GWh a Seglias e 195 GWh a Giuvaulta. (Seglias e Giuvaulta na sa chattan effectivamain betg en il Surmeir, mabain en la Tumleastga. Tuttina vegnan questas ovras quintadas tar las ovras surmiranas, damai ch’ils lais artifizials e las tschiffadas d’aua sa chattan en il Surmeir.) En tut produceschan las ovras surmiranas da l’EWZ en media annuala 768 GWh energia.

Las ovras da l’ALK nizzegian dapi l’onn 1967 l’aua da l’Alvra e da la Landwasser. L’aua che vegn tschiffada a Tavau-Glaris ed a Bravuogn-Islas vegn turbinada a Filisur. L’ovra da Filisur producescha en media annuala 286 GWh. Dapi l’onn 1989 vegn l’aua da Filisur manada vinavant en la centrala da Casti. Quest’ovra producescha en media annuala 103 GWh. Cun ina producziun da bunamain 1800 GWh per onn vegn generà en il Surmeir radund in tschintgavel da l’entira producziun d’electricitad grischuna.




</doc>
<doc id="7002" url="https://rm.wikipedia.org/wiki?curid=7002" title="Muttenz">
Muttenz

Muttenz è ina vischnanca politica ed ina citad svizra en il circul Arlesheim dal chantun Basilea-Champagna.


</doc>
<doc id="7003" url="https://rm.wikipedia.org/wiki?curid=7003" title="Birsfelden">
Birsfelden

Birsfelden (tudestg basilais: "Birsfälde") è ina vischnanca politica ed ina citad svizra en il chantun Basilea-Champagna. Ella è situada en district Arlesheim.


</doc>
<doc id="7005" url="https://rm.wikipedia.org/wiki?curid=7005" title="Końskowola">
Końskowola

Końskowola [] è in vitg e sedia da la vischnanca rurala da medem num en il sid-ost da la Pologna. El appartegna al circul da Puławy dal voivodat da Lublin e giascha al flum Kurówka.

Dals 8 da zercladur 1532 fin l'onn 1870 aveva Końskowola il status d'ina citad. Il vitg è vegnì numnà tenor ses fundatur Jan Koninski ed è vegnì menziunà l'emprima giada il 1442.

L'onn 1532 ha Końskowola obtegnì il dretg da citad. El è daventà in center dal commerzi cun victualias ed aveva pliras fabricas da textilias. Carstgauns da l'entira Polognia ma era da la Saxonia èn sa domiciliadas qua.

En il rom da la terza spartiziun da la Pologna è il lieu vegnì il 1795 sut domini austriac. Il 1809 è el daventà part dal ducadi da Varsovia. Suenter la revolta da schaner ha Końskowola pers il 1870 il dretg da citad. Dapi il 1918 appartegna el puspè a la Pologna.

A l'entschatta da la Segunda Guerra mundiala, ils 15 da settember 1939, è Końskowola vegnì occupà dals Tudestgs. Igl è vegnì endrizzà in champ per praschuniers da guerra ch'era dentant da curta vita. Il champ da concentraziun ch'è vegnì erigì qua ha existì fin il 1943.

En il ghetto local èn vegnids domiciliads Gidieus da la regiun ma era Gidieus da la Slovachia. Ils 8 da matg 1942 èn blers Gidiues vegnids deportads en il champ d'extirpaziun da Sobibor. L'october 1942 è il ghetto vegnì liquidà dal III battagliun dal regiment da polizia 25, l'anteriur battagliun da polizia da reserva 101. Tar quest'acziun èn morts var 1000 persunas.

A la vischnanca da Końskowola appartegna il vitg Chrząchów.

Il monument il pli enconuschent da Końskowola è la baselgia catolica cun fossas da famiglia dals Opalinskis e Lubomirskis e cun craps da fossa ch'èn vegnids planisads da Tylman van Gameren. In'ulteriura baselgia dal vitg è vegnida erigida l'onn 1613 en il stil da la renaschientscha da Lublin. Ultra da quai datti in santeri evangelic.

A Końskowola èn morts ils poets polacs Franciszek Dionizy Kniaźnin e Franciszek Zabłocki.



</doc>
<doc id="7010" url="https://rm.wikipedia.org/wiki?curid=7010" title="Val Bregaglia">
Val Bregaglia

La Bregaglia (, lumbard: "Bargaja", tudestg: "Bergell", talian: "Val Bregaglia") è ina val en las muntognas grischunas da pli u main 30 km da lunghezza. La Bregaglia vegn percurrì dal flum Maira. 

La lingua uffiziala da l'entira Bregaglia è il talian. En il mintgadi discurra ina gronda part da la populaziun oravant tut en il Sopraporta era il "bargajot", in gruppa da dialects ch'appartegnan al rom occidentala da la lingua lumbarda. Il bargajot è fermamain influenzà dal rumantsch, oravant tut dal puter.




</doc>
<doc id="7021" url="https://rm.wikipedia.org/wiki?curid=7021" title="District da Martigny">
District da Martigny

Il District dal Martigny (franzos: District de Martigny) è in district dal chantun Vallais.


</doc>
<doc id="7025" url="https://rm.wikipedia.org/wiki?curid=7025" title="America dal Sid">
America dal Sid

America dal Sid (spagnol "América del Sur") è il continent il pli en il sid da la massa da terra da l'america. 
Pli lung flum: Amazonas (Brasilia, Peru, Bolivia, Columbia, Ecuador) 6.387 km

Pli auta muntogna: Aconcagua (Argentinia, Chile) 6'959 m.s.m. 












</doc>
<doc id="7029" url="https://rm.wikipedia.org/wiki?curid=7029" title="Oceania">
Oceania

L'Oceania è il continent il pli pitscgen dals set continents cun 9,008,458 km². 
Pli lung flum: Murray (Australia) 3.370 km

Pli auta muntogna: Piramida da Carstensz (Indonesia) 5'030 m.s.m. 















</doc>
<doc id="7034" url="https://rm.wikipedia.org/wiki?curid=7034" title="America dal Nord">
America dal Nord

L’America dal Nord furma la part nordica dal continent dubel american. En il nord vegn el circumdà da l’Ocean Arctic, en l’ost da l’Ocean Atlantic, en il sid da la Caribica ed en il vest da l’Ocean Pacific. Suenter l’Asia e l’Africa è l’America dal Nord il terz grond continent da la Terra. Inclus la Grönlanda, la punt terrestra centralamericana e la Caribica cumpiglia el ina surfatscha da 24 930 000 km². Sut aspects geologics appartegna er ina part da l’Islanda a l’America dal Nord. 

L’America dal Sid e l’America dal Nord vegnan numnads tenor Amerigo Vespucci. El è stà l’emprim ch’ha realisà che la terra che Cristof Columbus aveva scuvert n’era betg l’India, mabain in agen continent. La colliaziun tranter l’America dal Sid e l’America dal Nord furma l’Istmus da Panama. Mintgatant vegn l’America Centrala resguardada sco agen continent; i prevala però l’opiniun ch’i sa tractia tar quella d’ina regiun, sco per exempel l’Europa dal Vest, e che quella appartegnia a l’America dal Nord.

L’America dal Nord consista da la Grönlanda – che furma ina regiun autonoma dal Danemarc – dal Canada, dals Stadis Unids, dal Mexico, da l’America Centrala e da plirs stadis insulars situads en la Caribica.

Quasi l’entira surfatscha da l’America dal Nord sa chatta sin la platta nordamericana; ina pitschna part è situada sin la platta pacifica. A quest’ultima appartegnan la Peninsla Bassa California en il Mexico sco er il toc da la costa da la California che tanscha da San Diego fin en il nord da San Francisco. Il foss tranter la platta pacifica e la platta nordamericana sa numna Ruttadira da San Andreas. Omaduas plattas sa movan cuntinuadamain vers nord; la platta pacifica però cun ina pli auta spertadad. Perquai glischnan las duas plattas ina sper l’autra vi. Quai na succeda betg senza fricziuns, uschia che las plattas s’encugnan mintgatant. En quests lieus datti lura terratrembels.

En la part occidentala da l’America dal Nord sa chattan ils Rocky Mountains, las differentas cordilleras al vest e la Sierra Madre Occidentala. Questas muntognas èn surtut sa furmadas pervi da la pressiun da la platta pacifica sin la platta nordamericana avant ca. 80 milliuns onns. Il piz il pli aut da l’America dal Nord è il Denali (pli baud Mount McKinley, 6190 m) ch’è situà en la Chadaina da l’Alasca. En il nord dal continent sa chatta la Grönlanda cun ses mantè da glatsch caracteristic. Tranter il Canada ed ils Stadis Unids èn situads ils Great Lakes che furman restanzas da l’ultim temp da glatsch. In dad els, il Lai Superiur, furma suenter la Mar Caspica il pli grond lai dal mund (82 000 km²). En l’ost dal continent sa chattan las Appalachas. Quellas han ina vegliadetgna da radund 400 milliuns onns e tutgan uschia tar las muntognas pli veglias. Tranter las Appalachas ed ils Rocky Mountains sa chattan ils Great Plains, ina planira centrala tras la quala culan il Missouri ed il Mississippi. La Val dal Mississippi vegn er numnada Tornado Alley, damai ch’i sa furman qua tornados.

Dapi il 1931 vala Rugby en la Dacota dal Nord uffizialmain sco punct central geografic da l’America dal Nord. La posiziun è vegnida marcada cun in obelisc da crap d’ina autezza da 4,5 meters.

Geologicamain èn l’America dal Nord e l’America dal Sid dus differents continents; quels èn pir vegnids stuschads ensemen relativamain tard a la punt terrestra centralamericana. En l’istorgia da la terra tempriva tutgava l’America dal Nord tar il continent primar Laurasia, entant che l’America dal Sid furmava ensemen cun l’Africa e l’India il continent primar Gondwana.

En il decurs dal moviment dals continents è s’avert l’Atlantic, uschia che l’America dal Nord è vegnida spartida da l’Europa. Il medem è succedì cun l’America dal Sid e l’Africa. Las lungas chadainas da muntogna da las Rocky Mountains e da las Andas furman ina consequenza da quests moviments.

Pervi da sia gronda extensiun nord-sid è il clima dal continent nordamerican segnà da gronds cuntrasts. En la regiun da las inslas dal Canada dal Nord e da la Hudson Bay regia in clima da tundra polar. Vers il sid ed il vest vegn quel cunfinà da la zona boreala. La Hudson Bay che vala sco "America’s icebox" ed il current fraid dal Labrador per lung da la costa atlantica effectueschan ch’ils climas polars s’extendan a la costa orientala dal continent vers sid.

A questa zona polara suondan en il sid climas temprivs, dals quals ils territoris sa chattan però surtut sin il territori dals Stadis Unids. I sa tracta concret da las steppas e prerias centralas sco er dals climas umids en il nordost. Vers sid sa midan quels en climas da desert (en il sidvest) resp. en climas umids da caracter subtropic (en il sidost). La regiun da las cordilleras è segnada per gronda part d’in clima d’auta muntogna. Quel ha er ina gronda influenza sin las cundiziuns climaticas da las regiuns cunfinantas: En il vest regia in clima oceanic cun intensivas precipitaziuns d’enviern e stads sitgas e frestgas (en il sidvest dal Canada e nordvest dals Stadis Unids) resp. in clima mediterran che tanscha fin a relaziuns da desert (California e California Bassa). En l’ost da las muntognas regia percunter in clima arid che favurisescha en il sidvest dals Stadis Unids in clima da desert sitg e chaud.

Il decurs da las isotermas en l’America dal Nord porscha pli u main il suandant maletg: En il center dal continent crescha la temperatura media – sco che quai era da spetgar – dal nord vers il sid a moda relativamain regulara. Deviaziuns da quest muster èn d’attribuir ad atgnadads topograficas, sco per exempel la Hudson Bay ed ils Great Lakes. Pervi dal clima continental è l’amplituda da la temperatura – tipicamain – fitg gronda; en il nord dal Canada cuntanscha ella fin a 45 K. A la costa dal Pacific impedescha l’influenza maritima differenzas talmain extremas e l’amplituda annuala sa sbassa sin valurs relativamain pitschnas che tanschan da 14,2 K a Vancouver fin a 7,6 K a San Francisco.

Tut auter sa preschenta percunter – cun excepziun da Florida – la situaziun a la costa orientala dal continent. Malgrà la vischinanza tar l’Ocean Atlantic è il decurs annual da las temperaturas segnà qua d’in caracter continental. Quai è per l’ina d’attribuir al Current dal Labrador che procura fin 35° N per temperaturas d’enviern fitg bassas, per l’autra a la posiziun dal continent nordamerican en la zona dal vent dal vest, quai ch’effectuescha medemamain cundiziuns quasi continentalas a la costa da l’ost.

Las fermas influenzas oceanicas en il vest procuran a la costa pacifica per fitg autas precipitaziuns che cuntanschan lur maximum durant la stad. Ils territoris cun la pli gronda quantitad da precipitaziuns èn situads en il vest da las cordilleras en la provinza canadaisa British-Columbia; vers sid sa reduceschan quellas marcantamain e cuntanschan lur minimum en il clima semiarid da la California Bassa. Entaifer las cordilleras dependa la repartiziun da las precipitaziuns fitg ferm da la topografia regiunala; ma er qua sa mussa adina ina gronda differenza tranter las regiuns situadas en il vest ed en l’ost da las muntognas. Abstrahà da la regiun da las cordilleras è il vest plitost segnà da paucas precipitaziuns; il spectrum tanscha da regiuns aridas en ils stadis dal sidvest da l’USA fin a las steppas semiaridas e la zona boreala continentala en il Canada cun maximalmain 500 mm precipitaziuns annualas. En l’ost sa fa l’influenza maritima valair fitg ferm. A l’entira costa da l’ost dal continent nordamerican vegnan registradas relativamain autas summas da precipitaziun annualas; l’intensitad crescha dal nord vers il sid. Surtut a la costa dal Golf da Mexico èn usitadas summas annualas che giaschan cleramain sur 1000 mm. L’aria tropic-maritima che maina a questas precipitaziuns s’effectuescha sin l’intensitad da precipitaziuns da l’entir sidost da l’USA. En la regiun dals Great Lakes datti pervi da la grondezza da quels medemamain in’influenza maritima, l’uschenumnà "lake effect".

L’aura dal continent nordamerican vegn influenzada da differents facturs. Per l’ina è da muntada sia posiziun en la zona dal vent dal vest, da la quala l’axa principala passa pli u main per lung dal 48avel grad da ladezza e che tanscha fin en grondas autezzas. Tras l’effect da barriera da las cordilleras vegn quest’aria transportada vers la zona da pressiun bassa da las Aleutas en il nord resp. vers la zona da pressiun auta pacifica en il sid. En la part orientala dal continent vegn l’aura influenzada da la zona da pressiun bassa da l’Islanda e da la zona da pressiun auta da las Azoras.

Da gronda muntada è ultra da quai la geomorfologia dal continent. La mancanza d’ina barriera da muntogna en direcziun vest-ost pussibilitescha in liber stgomi d’aria meridiunal. Là nua che l’aria tropic-chauda frunta sin l’aria polar-fraida cun lur umiditad specifica sa furman ciclons che sa movan, sut l’influenza dal vent dal vest, dal vest vers l’ost sur il continent. Il fatg che questas arias fitg differentas fruntan ina sin l’autra senza nagin impediment, è er in dals motivs centrals per la gronda part dals eveniments climatics extrems ("climatic hazards") als quals il continent è exponì.

Il continent nordamerican è segnà d’ina fitg auta rata d’eveniments d’aura extrems ed ultra da quai s’effectueschan quels per ordinari sin in territori d’ordvart gronda dimensiun. Sco descrit è la structuraziun topografica segnada d’ina vart dals Rocky Mountains a la costa dal vest e las Appalachas a la costa da l’ost che cunfineschan il continent vers sid en furma d’in dratguir; da l’autra vart èn da numnar l’Ocean Pacific en il vest, l’Ocean Atlantic en l’ost e la Mar Caribica resp. il Golf da Mexico en il sid. Quests elements sa collian ad ina constellaziun climatica tut speziala che maina savens ad eveniments climatics extrems.

Per ordinari han ils "climatic hazards" lieu sin il territori dals Stadis Unids; be darar è er pertutgà il sid dal Canada ed en cas da huricans l’entira Caribica ed America Centrala. Tut ils eveniments climatics extrems cumparan be stagiunal, varieschan però fermamain areguard lur territori da derasaziun resp. la grondezza da la regiun ch’è pertutgada. La primavaira è la part centrala dals Stadis Unids enconuschenta per tornados ed – en il sid – per eveniments dad El Niño, ils quals pon er s’effectuar en regiuns fitg lontanas (uschenumnadas teleconnecziuns). Las stads pon esser segnadas da stitgaglia, undas da chalira e setgira, ma er da plievgia fitg ferma. Vers la fin da la stad e l’atun cumparan huricans e l’enviern poi dar blizzards, navaglias e schelira.

Ils donns che resultan en ils Stadis Unids da quests eveniments climatics varieschan d’in onn a l’auter. Tranter il 1975 ed il 1998 han quels muntà en media a 10,47 milliardas dollars ad onn. Ultra da quai han tut ils "climatic hazards" dal medem interval chaschunà la mort da 8200 persunas. Vitiers vegnan cas singuls spectaculars che n’èn betg includids en il spazi da temp numnà e che pon surpassas pliras giadas la media annuala usitada. Da menziunar èn qua per exempel la Johnstown Flash Flood dal matg 1889 en il stadi federativ Pennsylvania cun ca. 2200 morts, il Tri-State-Tornado dals 18 da mars 1925 cun 695 morts u sco eveniment pli nov il hurican Katrina da la fin avust 2005 cun 1833 morts e donns finanzials en l’autezza da bundant 100 milliardas dollars.

Il pajais da l’America dal Nord cun la pli gronda populaziun furman ils Stadis Unids cun radund 318 milliuns abitants. I suondan il Mexico cun varga 112 milliuns ed il Canada cun bundant 32 milliuns abitants. Tranter il 1950 ed il 2010 è la populaziun totala dal Canada e dals Stadis Unids sa dublada (da 172 milliuns a 345 milliuns). En la Caribica han be Cuba, la Republica Dominicana, Haiti, Puerto Rico, Jamaica e Trinidad e Tobago in dumber da la populaziun sur in milliun. Il pajais cun la pli bassa spessezza da la populaziun en tut il mund furma la Grönlanda cun 0,03 persunas per km².

L’economia da l’America dal Nord cumpiglia bundant ina mesa milliarda umans en 23 stadis ed è segnada dal ferm cuntrast tranter ils pajais ritgs Canada ed USA, che tutgan tar il pajais ils pli bainstants dal mund, ed ils pajais povers da l’America Centrala e da la Caribica; il Mexico, las Bahamas e Costa Rica èn situads tranteren. Cumbain ch’il Mexico fa part da la NAFTA e da l’OECD è il pajais bundant pli pover ch’ils vischins en il nord dal continent. Ils pajais centralamericans èn liads a l’America dal Nord sur la convenziun da commerzi liber DR-CAFTA.

En l’America dal Nord existan las suandantas associaziuns da commerzi:

Blers pievels originars da l’America dal Nord eran gia sesents dal temp ch’èn arrivads ils Europeans e vivevan da la cultivaziun da plantas e da l’allevament da muvel; intgins manavan er ina vita nomada sco chatschaders e rimnaders. En il decurs dal temp è il dumber da la populaziun originara sa decimà per radund 90 %; d’ina vart pervi da la mancanza da resistenza envers malsognas ch’èn vegnidas importadas nà da l’Europa, per l’autra pervi da mazzacradas da vart dals colonists. Perquai sa chattavan ils pievels originars a la fin numericamain en ina posiziun talmain inferiura ch’els n’han strusch pli fatg resistenza. Uschia han blers pievels originars furmà novas stirpas ed associaziuns sco reacziun sin la colonisaziun europeica. Enconuschentas gruppas furman ils Wyandots (u Hurons), ils Mohawk, ils Apachas, ils Cherokee, ils Sioux, ils Mohegan, ils Irocais ed ils Inuit.

Tenor las enconuschientschas actualas èn ils Grænlendingar stads ils emprims Europeans ch’han cuntanschì l’America dal Nord (Terranova). Els èn arrivads sin il nov continent vers l’onn 1000 ed han numnà la nova terra scuverta ‹Vinland›. Malgrà ch’els han fundà intginas colonias, èn sa mantegnids be paucs fastizs dals Grænlendingar sin il continent, sco per exempel sper L’Anse aux Meadows en Terranova.

Suenter che Cristof Columbus ha scuvert il 1492 l’America, èn ils Spagnols stads ils emprims Europeans ch’èn restads en la part meridiunala da l’America dal Nord. Els han bainbaud controllà las grondas inslas da la Caribica, han battì ils Aztecs ed er acquistà la controlla sur l’America Centrala ed il Mexico.

La scuverta da l’America dal Nord, pli precis dal Canada da pli tard, è reussida per incumbensa englaisa al Talian Giovanni Caboto (John Cabot) l’onn 1497. Entant ch’intgins pajais sco la Svezia u ils Pajais Bass èn be vegnids d’acquistar possessiuns plitost pitschnas sin il nov continent, è la gronda part da l’America dal Nord vegnida repartida tranter la Spagna, la Frantscha e l’Engalterra.

Las emprimas colonias englaisas èn stadas Jamestown e Plymouth Rock che sa numnan oz Virginia e Massachusetts. Las emprimas colonias franzosas han furmà Port Royal e Québec en las provinzas canadaisas odiernas Nova Scotia e Québec.

La surfatscha principala da l’America dal Nord sa reparta sin trais gronds stadis cun gronda populaziun che cumpiglian en tut radund 85 % dal territori dal continent.

Il pli sisum è situà il Canada – che furma il pli grond stadi da l’America dal Nord – cun la chapitala Ottawa. Er bleras pitschnas inslas a la riva da l’America dal Nord tutgan tar il Canada, inclusiv l’insla da Vancouver e la gruppa d’inslas Haida Gwaii en il vest, Prince Edward Island, Terranova e l’insla Kap-Breton en l’ost sco er l’insla Ellesmere, l’insla Baffin e l’insla Victoria en il nord. Sutvart il Canada sa chattan ils Stadis Unids cun la chapitala Washington, D.C. Il pajais sa cumpona da 48 stadis federativs ch’èn colliads in cun l’auter, en pli da l’Alasca e dal stadi federativ Hawaii, las inslas dal qual èn situadas lunsch davent dal continent en l’Ocean Pacific e tutgan tar l’Australia ed Oceania. Vers sid suonda alura il Mexico cun la chapitala Mexico-City. Al territori statal appartegnan er las inslas Revillagigedo e numerusas autras inslas pli pitschnas.

Ultra da quai cumpiglia il continent intginas inslas che furman territoris dependents da stadis europeics. Igl èn quai per l’ina l’insla Bermuda che furma in territori d’ultramar britannic situà ca. 1072 km en il sidost da New York City. Alura la pli gronda insla dal mund insumma, la Grönlanda, che furma ina part autonoma dal Reginavel dal Danemarc. En pli Saint-Pierre e Miquelon, ina gruppa da pliras inslas franzosas situadas en il sidost da Terranova e Labrador.

En la part meridiunala dal continent, per lung d’ina sdrima relativamain graschla da l’America Centrala, sa chattan ils suandants stadis (mintgamai cun la chapitala): Belize (Belmopan), Costa Rica (San José), El Salvador (San Salvador), Guatemala (Guatemala-Citad), Honduras (Tegucigalpa), Nicaragua (Managua) e Panama (Panama-Citad). Pervi dal Chanal da Panama vegn quest ultim stadi attribuì tant a l’America dal Nord sco er a l’America dal Sid.

En il sidost dal continent, en la Caribica, sa chattan blers stadis insulars: Antigua e Barbuda (Saint John’s), Bahamas (Nassau), Barbados (Bridgetown), Dominica (Roseau), Republica Dominicana (Santo Domingo), Grenada (St. George’s), Haiti (Port-au-Prince), Jamaica (Kingston), Cuba (Havanna), St. Kitts e Nevis (Basseterre), St. Lucia (Castries), St. Vincent e las Grenadinas (Kingstown), Trinidad e Tobago (Port of Spain).

Medemamain en la Caribica èn situadas las suandantas inslas e parts d’inslas dependentas: Inslas Virginas Americanas (Stadis Unids), Anguilla (Gronda Britannia), Aruba (Reginavel dals Pajais Bass), Bonaire, Sint Eustatius e Saba (vischnancas spezialas dals Pajais Bass), Inslas Virginas Britannicas (Gronda Britannia), Curaçao (Reginavel dals Pajais Bass), Cayman Islands (Gronda Britannia), Guadeloupe (Frantscha), Martinique (Frantscha), Montserrat (Gronda Britannia), Navassa (Stadis Unids), Saint-Martin (part settentriunala da l’insla S. Martin: Frantscha), Sint Maarten (part meridiunala da l’insla S. Martin: Reginavel dals Pajais Bass) sco er las Inslas Turks e Caicos (Gronda Britannia). Las inslas Aruba e Curaçao èn bain situadas en l’America dal Sid; ma per motivs istorics e culturals vegnan ellas attribuidas a l’America dal Nord.

Ils Stadis Unids ed autras naziuns americanas da lingua englaisa vegnan numnads Angloamerica. Il Canada sa divida en la part anglocanadaisa e la part francocanadaisa. La part franzosa (che sa cumpona surtut dal Québec) vegn per ordinari attribuida ni a las naziuns anglo- ni latinamericanas. Tut las ulteriuras naziuns da l’America dal Nord e dal Sid vegn subsummadas sut ils terms America Latina u Iberoamerica.

La denominaziun ‹America dal Nord› vegn per part duvrada a moda differenta da singulas naziuns resp. da tschertas gruppas da la populaziun da quellas. En la lingua da mintgadi dal Canada e dals Stadis Unids vegnan per il pli be attribuids quests dus stadis a l’America dal Nord. L’ulteriura America vegn lura dividida en America Centrala ed America dal Sid resp. subsummada sut il term America Latina. La gronda part dals Mexicans percunter resguardan sasezs tuttavia sco part da l’America dal Nord.




</doc>
<doc id="7035" url="https://rm.wikipedia.org/wiki?curid=7035" title="Lingua russa">
Lingua russa

La Lingua russa (russ: "русский") è la lingua uffiziala da la Russia, da la Bielorussia, dal Kasachstan, da la Kirghisia e da la Turcmenia ed ina lingua parziala da la Georgia, da l'Ucraina e da la Moldavia.
Il linguatg russ vegn discurrì da passa 300-350 milliuns persunas.


</doc>
<doc id="7036" url="https://rm.wikipedia.org/wiki?curid=7036" title="Lingua tscheca">
Lingua tscheca

La lingua tscheca (tschec: "čeština") è ina lingua slava, la lingua uffiziala da la Tschechia ma vegn era duscurrì en Slovachia.

Il tschec vegn discurrì da passa 12 milliuns persunas.


</doc>
<doc id="7037" url="https://rm.wikipedia.org/wiki?curid=7037" title="La Dôle">
La Dôle

La Dôle è ina montagna svizra dal Giura da 1'677 m.s.m. sin il Lai da Genevra ed la citad da Nyon en il chantun Vad. 


</doc>
<doc id="7038" url="https://rm.wikipedia.org/wiki?curid=7038" title="Münchenstein">
Münchenstein

Münchenstein è ina vischnanca politica ed ina citad svizra en il circul Arlesheim dal chantun Basilea-Champagna en Svizra.


</doc>
<doc id="7040" url="https://rm.wikipedia.org/wiki?curid=7040" title="Reinach (BL)">
Reinach (BL)

Reinach è ina vischnanca politica ed ina citad svizra en il circul Arlesheim dal chantun Basilea-Champagna.

Per il Reinach che exista en il chantun Argovia vesair Reinach (AG)


</doc>
<doc id="7041" url="https://rm.wikipedia.org/wiki?curid=7041" title="Arlesheim">
Arlesheim

Arlesheim è ina vischnanca politica e lieu principal dal circul Arlesheim dal chantun Basilea-Champagna en Svizra.


</doc>
<doc id="7045" url="https://rm.wikipedia.org/wiki?curid=7045" title="Mont Tendre">
Mont Tendre

Il Mont Tendre è ina montagna svizra dal Giura da 1679 m sin la vischnanca da Montricher ed il Lac de Joux en il chantun Vad. Il Mont Tendre è la pli auta muntogna dal Giura Svizzer


</doc>
<doc id="7048" url="https://rm.wikipedia.org/wiki?curid=7048" title="Psalm svizzer en sursilvan">
Psalm svizzer en sursilvan

Quai è la versiun originala sursilvana dal Psalm svizzer cun il text da Alfons Tuor (1871-1904).


</doc>
<doc id="7049" url="https://rm.wikipedia.org/wiki?curid=7049" title="Eroport da Dong Hoi">
Eroport da Dong Hoi

L'Eroport da Dong Hoi (IATA: VDH, ICAO: "nagin code") è l'eroport da la citad vietnamaisa da Dong Hoi en la provinza da Quang Binh da la regiun Bac Trung Bo. L'eroport sa chatta 6 km distant dal center da la citad. Las lavurs da construcziun èn vegnidas cumenzadas l'onn 2004 ed èn vegnidas terminadas en il mars 2008. L'emprim eroplan da Honoi è atterrà qua ils 18 da matg 2008. La lunghezza da la pista da partenza ed atterrament munta a 2'400 m e la largezza munta a 45 m.


</doc>
<doc id="7052" url="https://rm.wikipedia.org/wiki?curid=7052" title="Muveran">
Muveran

Il Grand Muveran è ina montagna svizra da la chadaina da las alps bernaisas da 2332 m sin la Plaine du Rhone ed la staziun da ski da Ovronnaz en ils chantuns Vad e Vallais. Il Petit Muveran è pli pitschen e fa 2'810.


</doc>
<doc id="7060" url="https://rm.wikipedia.org/wiki?curid=7060" title="Radio Gherdëina Dolomites">
Radio Gherdëina Dolomites

Radio Gherdëina Dolomites (che s'identifitgescha per il solit sco "Radio Gherdëina") è in emettur da radio ch'è naschì l'onn 1979 sin basa d'in project dad Ivo Walpoth, Arno Mahlknecht ed Oswald Rifesser. Dapi lura ha la direcziun midà pliras giadas. L'onn 1991 è l'emettur vegnì cumprà da la famiglia Franz Rabanser dad Urtijei che maina fin ussa la gronda famiglia radiofonica. Radio Gherdëina Dolomites è l'unic emettur da radio commerzial en la regiun ch'emetta numerusas emissiuns - tant live sco registradas - en lingua ladina da las Dolomitas.

Ins po retschaiver l'emettur en l'inter intschess ladin (Val Gherdeina, Val Badia, Val da Fascia, Fodom, Col ed Ampezo) sco era en la Val da l'Eisack, en la Val da Puster, a Bulsaun ed en la Bassa Sudtirolaisa, a Meraun e conturn, sco era sin la planira auta dal Schlern.

Radio Gherdëina Dolomites emetta da tuttas uras emissiuns da radio da divers tips ed operescha sco promotur da musica moderna e folcloristica ladina. Mintg'ura vegn emess il magazin d'infurmaziun da lingua tudestga "Südtirol Journal", che vegn producì da l'agentura da pressa RMI da Bulsaun.

Ina retschertga che l'Institut da statistica da la provinza (ASTAT) ha fatg l'onn 2005 ha mussà che Radio Gherdëina Dolomites ha sulettamain en la Provinza da Balsaun (che cumpiglia be las valladas da Gherdeina e Badia) mintga di passa 13'000 auditurs e 25'000 auditurs mintg'emna.

Radio Gherdëina 2 vegn emess be en Val Gherdeina sin la frequenza 88,8 MHz. L'emettur trasmetta da las 17.00 fin las 9.00 musica classica e surpiglia da di il program da Radio Gherdëina.



</doc>
<doc id="7065" url="https://rm.wikipedia.org/wiki?curid=7065" title="Asia">
Asia

L' Asia (grec "Ασία") è il continent il pli en il vest da la massa da terra da l'eurasia. L'Asia è il pli grond dals set continents. 

Pli lung flum: Jangtse (China) 6.380 km

Pli auta muntogna: Mount Everest (India, China) 8844 m.s.m. 






















</doc>
<doc id="7072" url="https://rm.wikipedia.org/wiki?curid=7072" title="Uniun da las Naziuns Sidamericanas">
Uniun da las Naziuns Sidamericanas

L'Uniun da las Naziuns Sidamericanas (spagnol: "Unión de Naciones Suramericanas", UNASUR; portugais: "União de Nações Sul-Americanas", UNASUL; englais: "Union of South American Nations", USAN; ollandais: "Unie van Zuid-Amerikaanse Naties", UZAN) è ina uniun interguvernamentala da l'America dal Sid da 12 stadis e sco organisaziun internaziunala in subject da dretg internaziunal renconuschì illimitadamain.

Actualmain èn 12 stadis commembers da l'Uniun da las Naziuns Sidamericanas. Tut ils stadis independents da l'America dal Sid fan part da l'UNASUR.



</doc>
<doc id="7091" url="https://rm.wikipedia.org/wiki?curid=7091" title="Ecuador">
Ecuador

Il Ecuador è in pajais en l'America dal sid. Sia chapitala è Quito, la pli gronda citad è Guayaquil. La surfatscha dal stadi munta a 256,370 km². La populaziun dumbra 13,755,680.
Ël president a l'é Rafael Correa (dal 2007).


</doc>
<doc id="7110" url="https://rm.wikipedia.org/wiki?curid=7110" title="Mars (planet)">
Mars (planet)

Mars è il quart planet dapi il sulegl en il Sistem Solar. Il planet sa numma suenter il dieu roman da la guerra. Mars po sa referir a il "Planet cotschen" perquai che colur. Mars è considerà in planet telluric cun ina satigl atmosfera ed è considerà il planet il pli similar a la Terra dal sistem solar. Sin Mars sa chatta la pli auta muntogna dal sistem solar, Olympus Mons cun 27'000 meters sin il nivel median marsian. Sin mars era sa chatta il pli profund val dal sistem solar, il Valles Marineris cun en fin 7000 meters profund.

"Vesair Glinas da Mars".

Mars ha dus fitg pitschnas glinas natiralas che èn Phobos e Deimos


</doc>
<doc id="7115" url="https://rm.wikipedia.org/wiki?curid=7115" title="Terra">
Terra

La Terra è il terz planet dapi il sulegl en il Sistem Solar. La Terra po sa referir a "Il Mund", "Planet Terra" u il "Planet blau" perquai che colur dals mars ed Oceans. La Terra è considerà in planet telluric.

La suletta glina natirala da la terra è la Glina però la terra ha trais quasi-satellits che èn 3753 Cruithne, 2003 YN107, e (164207) 2004 GU9.


</doc>
<doc id="7116" url="https://rm.wikipedia.org/wiki?curid=7116" title="Venus (planet)">
Venus (planet)

Venus è il segund planet dapi il sulegl en il Sistem Solar. Il planet sa numma suenter la deessa romana dal amur. Venus è considerà in planet telluric. Venus po sa referir a la "Staila dal damaun" u "Staila da la saira". 
Venus na fa betg ina glina però ha in quasi-satellit che sa numma 2002 VE68.


</doc>
<doc id="7118" url="https://rm.wikipedia.org/wiki?curid=7118" title="Mercur (planet)">
Mercur (planet)

Mercur è l'emprim planet dapi il sulegl en il Sistem Solar. Il planet sa numma suenter il dieu roman dal viadi e dal commerzi. Mercur è il pli pitschen planet dal sistem solar suenter Pluto. Mercur è considerà in planet telluric.


</doc>
<doc id="7121" url="https://rm.wikipedia.org/wiki?curid=7121" title="Pluto (planet nanin)">
Pluto (planet nanin)

Pluto è in planet nanin («Zwergplanet») en il sistem solar. Il planet prenda ses num dal dieu roman da l'enfiern. Fin il 1996 è Pluto vegnì considerà sco novavel planet dal sistem solar; il planet il pli distant dal sulegl.

Pluto ha trais glinas natiralas: ina gronda glina con il num Charon e dus pitschnas glinas, numnadamain Nix e Hydra.


</doc>
<doc id="7128" url="https://rm.wikipedia.org/wiki?curid=7128" title="Sulegl">
Sulegl

Il sulegl (Latin: "sol") è la staila en il center dal sistem solar. La Terra ed auters objects circumdeschan il sulegl.


</doc>
<doc id="7132" url="https://rm.wikipedia.org/wiki?curid=7132" title="Mund">
Mund

Il pled mund ha differentas muntadas: 


</doc>
<doc id="7133" url="https://rm.wikipedia.org/wiki?curid=7133" title="Jupiter (planet)">
Jupiter (planet)

Jupiter es il tschinchevel planet da'l sulegl aint il Sistem Solar. Il planet is numno zieva il dieu roman principel Jupiter. Jupiter es il pü grand planet dal Sistem Solar, el ho üna massa sur duos voutas usche granda scu que da tuot ils oters planets combino. Il Jupiter is il seguond pü grand oget aint il Sistem Solar zieva il Sulagl. 

Jupiter es ün planet da gas (ün "gigant da gas") e la pü granda part da'l planet consista our da l'idrogen e'l helium. L'atmosfera da'l planet es separo in curraints da vent. I do eir grandas turbulancas e temporels sül Jupiter, il pü grand es il Flach Cotschen, ün orizi pü grand scu la Terra, chi exista daspö il 17eval tschientiner. Jupiter ho üna fich ferma magnetosfera. Jupiter ho 67 glünas ed ho eir ün sistem da rinchs planetaris. Ils rinchs sun però bger damain cler scu quels da'l Saturn.
"Vesair Glinas da Jupiter."

Jupiter ho 67 glünas da grandezza fich differenta. Sur 50 da las glünas haun üna grandezza da suot 10 kilometers. Il Jupiter ho Però quatter grandas glünas: Io, Europa, Ganymede e Callisto.


</doc>
<doc id="7143" url="https://rm.wikipedia.org/wiki?curid=7143" title="Ceres (planet nanin)">
Ceres (planet nanin)

Ceres, u avant 1 Ceres è in planet nanin («Zwergplanet») en il sistem solar. Il planet prenda ses num da la deessa romana da l'agricultura. Fin il 2006 è Ceres vegnì considerà in asteroid; il pli grond da la Tschinta d'astesoids. Ceres è considerà in planet telluric.


</doc>
<doc id="7145" url="https://rm.wikipedia.org/wiki?curid=7145" title="Glina">
Glina

La Glina (latin: "luna") è il sulet satellit natiral da la Terra. Dapi la scuverta da trabants tar auters planets dal sistem solar – che vegnan per regla er numnads glinas – la numn’ins er Glina da la Terra per evitar scumbigls. Cun in diameter da 3476 km è la glina terrestra la tschintgavel gronda glina en noss sistem solar.

Davart l’origin da la glina terrestra vegn speculà dapi tschientaners. Dapi la mesadad dals onns 1980 è la teoria sa messa atras, che la glina saja sa furmada suenter ina collisiun laterala da la Proto-terra cun in object en la grondezza dal Mars, numnà Theia. Tenor questa teoria da collisiun ha ina part dal material ch’è rut davent dals dus objects cumenzà a girar enturn la Terra per sa furmar la tar la glina.

La Glina gira en radund 27 dis ed 8 uras ina giada enturn la Terra. Durant quest viadi percurra ella – or da la perspectiva terrestra – differentas fasas: glina creschenta (vesaivla la saira); glina plaina (la Terra sa chatta tranter il Sulegl e la Glina); glina da digren (vesaivla la damaun); glina nova (la Glina sa chatta tranter il Sulegl e la Terra).

Damai che la Glina rotescha durant in tal percurs enturn la Terra gist er ina giada enturn sasezza, è be ina vart da la glina vesaivla nà da la Terra. La vart davos da la Glina è vegnida observada l’emprima giada l’onn 1959 tras sondas spazialas.

Per in observader sin la Terra leva er la Glina – sco ils ulteriurs objects dal tschiel – mintga di en l’ost, cuntanscha il zenit en il sid e va da rendì en il vest. Quest moviment supponì sa dat or da la rotaziun da la Terra enturn sasezza. Auter che tar il sulegl èn ils temps da lavada e da rendida da la Glina dentant betg adina la damaun e la saira, mabain percurran en il decurs dad in mais lunar in ciclus da 24 uras. En general pon ins dir: Tar carschen leva la glina da mezdi e va da rendì vers mesanotg; tar glina plaina leva la glina la saira e va da rendì la damaun; tar digren leva la glina da mesanotg e va da rendì vers mezdi; tar glina nova na pon ins betg observar la glina, damai ch’ella è da vesair durant il medem temp sco il sulegl e vegn illuminada da davos.


</doc>
<doc id="7149" url="https://rm.wikipedia.org/wiki?curid=7149" title="Planet">
Planet

In planet è, tenor l'Uniun Internaziunala d'Astronomia (IAU), in corp celest che va enturn ina staila e che è gronda avunda per avair si'atgna gravitaziun.


</doc>
<doc id="7152" url="https://rm.wikipedia.org/wiki?curid=7152" title="Eris (planet nanin)">
Eris (planet nanin)

Eris, u avant 136199 Eris (grec: "Έρις") è in planet nanin («Zwergplanet») en il sistem solar. Il planet prenda ses num da la deessa greca dal caos. Fin il 2006 è Ceres vegnì considerà in asteroid en la Tschinta da Kuiper. Eris è considerà in planet telluric ed è il dudeschavel planet dal Sistem Solar. Eris è il pli grond planet nanin.
Eris ha ina glina natirala, Dysnomia.


</doc>
<doc id="7154" url="https://rm.wikipedia.org/wiki?curid=7154" title="Makemake (planet nanin)">
Makemake (planet nanin)

Makemake, u avant (136472) Makemake è in planet nanin («Zwergplanet») en il sistem solar. Il planet prenda ses num dal dieu creator da la mitologia da l'Insla da Pasca. Fin il 2006 è Makemake vegnì considerà in asteroid en la Tschinta da Kuiper. Makemake è considerà in planet telluric ed è il indeschavel planet dal Sistem Solar. Makemake è il terz pli grond planet nanin.


</doc>
<doc id="7160" url="https://rm.wikipedia.org/wiki?curid=7160" title="Kelly Sotherton">
Kelly Sotherton

Kelly Jade Sotherton (naschida ils 13 da november dal 1976) è ina atleta professiunala dal Reginavel Unì specializada en il Heptatlon ed il Pentatlon.

Gieus olimpics

Campiunadi Mundial

Gieus dal Commonwealth




</doc>
<doc id="7163" url="https://rm.wikipedia.org/wiki?curid=7163" title="Lingua silesiana">
Lingua silesiana

La lingua silesiana (silesian: "ślůnsko godka", "ślůnski", mintgatant era "pů našymu") è ina lingua che vegn discurrida en Silesia auta, ina regiun da la Pologna, ma era en la Tschechia e la Germania. L'onn 2011 han var 509'000 persunas declerà ch'ellas discurrian silesian sco emprima lingua, però ins suppona ch'i dat 1'250'000 persunas che discurran silesian.

Il silesian è parentà stretgamain cun la lingua polaca e perquai vegn el considerà da blers linguists sco dialect dal polac.

I n'exista betg in unic alfabet silesian. Las persunas che discurran silesian èn sa disads da scriver il silesian cun l'alfabet polac. L'onn 2006 è vegnì inventà il nov alfabet silesian che sa basa sin tut las scrittiras silesianas (i dat 10). Quest alfabet vegn duvrà bler en l'Internet sco era en la Vichipedia silesiana.

Per il pli vegn duvrà quatter digrafs: Ch Dz Dź Dž.


</doc>
<doc id="7168" url="https://rm.wikipedia.org/wiki?curid=7168" title="Saturn (planet)">
Saturn (planet)

Saturn è il sisavel planet dapi il sulegl en il Sistem Solar. Il planet sa numma suenter il dieu roman da l'agricultura e da la racolta Saturn. Saturn è il segund pli grond planet dal sistem solar suenter Jupiter. Saturn è considerà in planet da gas.

"Vesair Glinas da Saturn."

Saturn ha sessanta glinas da grondezza fitg differenta. Però igl ha otg grondas glinas che èn Titan, Rhea, Iapetus, Hyperion, Mimas, Enceladus, Tethys e Dione.


</doc>
<doc id="7170" url="https://rm.wikipedia.org/wiki?curid=7170" title="Glinas da Mars">
Glinas da Mars

Mars ha dus fitg pitschens satelit natirals che èn Phobos e Deimos


</doc>
<doc id="7172" url="https://rm.wikipedia.org/wiki?curid=7172" title="Phobos (glina)">
Phobos (glina)

Phobos (pronunciaziun /ˈfoʊbəs/ foe'-bəs, u en Grec Φόβος) (designaziun sistematica: Mars I) è la pli gronda e la pli damanaivel da la dus glinas da Mars. La glina da numma suenter il dieu grec da la tema Phobos.


</doc>
<doc id="7174" url="https://rm.wikipedia.org/wiki?curid=7174" title="Deimos (glina)">
Deimos (glina)

Deimos (pronunciaziun /ˈdaɪməs/ DYE-məs, u /ˈdiːməs/ DEE-məs u en Grec Δείμος) (designaziun sistematica: Mars II) è la pli pitschna e la pli lunsch davent da la dus glinas da Mars. La glina da numma suenter la personificaziun greca da l'anguscha Deimos.


</doc>
<doc id="7175" url="https://rm.wikipedia.org/wiki?curid=7175" title="Deimos">
Deimos

Il pled phobos ha differentas muntadas: 


</doc>
<doc id="7176" url="https://rm.wikipedia.org/wiki?curid=7176" title="Claustra da Wettingen">
Claustra da Wettingen

La Claustra da Wettingen è ina claustra cisterziensa anteriura a Wettingen en il chantun Argovia. La claustra è vegnida fundada l'onn 1227. Ella porta il num da "Maris Stella". La baselgia è vegnida transfurmada l'onn 1682 en il stil baroc.


</doc>
<doc id="7178" url="https://rm.wikipedia.org/wiki?curid=7178" title="Claustra da Königsfelden">
Claustra da Königsfelden

La Claustra da Königsfelden è ina claustra anteriura a Windisch en il chantun Argovia. La claustra è vegnida fundada l'onn 1310. 


</doc>
<doc id="7181" url="https://rm.wikipedia.org/wiki?curid=7181" title="Claustra da Muri">
Claustra da Muri

La Claustra da Muri è ina claustra benedictina anteriura a Muri en il chantun Argovia. La claustra è vegnida fundada l'onn 1027. 


</doc>
<doc id="7182" url="https://rm.wikipedia.org/wiki?curid=7182" title="Trogen">
Trogen

Trogen è ina vischnanca politica en il district anteriur Mittelland dal chantun Appenzell Dadora en Svizra. Ella è la sedia da las autoritads giudizialas e dals organs da polizia dad Appenzell Dadora.


</doc>
<doc id="7185" url="https://rm.wikipedia.org/wiki?curid=7185" title="Claustra da Fahr">
Claustra da Fahr

La Claustra da Fahr è ina claustra benedictina a Fahr en il chantun Argovia. La claustra è vegnida fundada l'onn 1130. 



</doc>
<doc id="7195" url="https://rm.wikipedia.org/wiki?curid=7195" title="Ronco">
Ronco

Il pled Ronco ha differentas muntadas: 


</doc>
<doc id="7197" url="https://rm.wikipedia.org/wiki?curid=7197" title="Baselgia evangelica refurmada dal Grischun">
Baselgia evangelica refurmada dal Grischun

La baselgia evangelica refuormada dal Grischun es la baselgia chantunala dal Grischun. Ella es part da la Federaziun da las baselgias evangelicas da la Svizra. Ella cumpiglia a tuots abitants i’l Grischun chi sun commembers d’üna corporaziun evangelica sül territori dal chantun da la naschentscha davent respectivmaing daspö lur battaisem e chi nun ha declerà lur sortida da la baselgia. 

La baselgia deriva dal temp da la refuorma. Las ideas da Martin Luther e da Huldrych Zwingli as derasaivan eir in Grischun chattand ad aderents numerus. 
Daspö 1537 exista la renomnada sinoda grischuna, illa quala tuots ravarendas dal chantun sun integrats. In cuntrari a tuottas sinodas protestantas ulteriuras sül muond inter nu piglian part ingüns laics.
La recepziun tras la sinoda es la cundiziun per pudair avair ün pöst pastoral i'l Grischun.

Actualmaing (2010) dombra la baselgia var 70'000 commembers in circa 90 corporaziuns evangelicas. L'administraziun da la baselgia ha seis lö a Cuoira illa "Loestrasse".
Presidenta dal cussagl da baselgia es pel mumaint Lini Sutter, üna giurista da Roveredo.

Mincha mais cumpara ün'ediziun da la gazetta "reformiert.", la successura dal organ ecclesiastic da plü bod "Bündner Kirchenbote".



</doc>
<doc id="7198" url="https://rm.wikipedia.org/wiki?curid=7198" title="Oeschinensee">
Oeschinensee

Il lai da Oeschinen "(tudestg: Oeschinensee)" è in lai da la Svizra (chantun Berna). 

La surfatscha dal lai è 1.5 km² gronda.

Il flum principal è l' Öschibach.



</doc>
<doc id="7202" url="https://rm.wikipedia.org/wiki?curid=7202" title="Claustra da Gnadenthal">
Claustra da Gnadenthal

La Claustra da Gnadenthal è ina claustra cisterziensa anteriura a Niederwil en il chantun Argovia. La claustra è vegnida fundada l'onn 1250/1394. 


</doc>
<doc id="7203" url="https://rm.wikipedia.org/wiki?curid=7203" title="Amsterdam">
Amsterdam

Amsterdam è la chapitala dals Pajais Bass e la pli gronda citad dal pajais. L'onn 2017 dumbrava la citad 851'573 abitants.


</doc>
<doc id="7206" url="https://rm.wikipedia.org/wiki?curid=7206" title="Claustra da Hermetschwil">
Claustra da Hermetschwil

La Claustra da Hermetschwil è ina claustra benedictina a Hermetschwil en il chantun Argovia. La claustra è vegnida fundada a l'onn 1200. 


</doc>
<doc id="7207" url="https://rm.wikipedia.org/wiki?curid=7207" title="Baselgia refurmada da l'Argovia">
Baselgia refurmada da l'Argovia

La Baselgia refurmada da l'Argovia (tudestg: "Reformierte Landeskirche Aargau") è la baselgia da la refurmaziun en il chantun Argovia. Ella dumbra 75 cumins-baselgia e 189'050 commembers .

Il cussegl da baselgia è l’autoritad executiva da la sinoda ed uschia da la baselgia chantunala. President è Christoph Weber-Berg.



</doc>
<doc id="7215" url="https://rm.wikipedia.org/wiki?curid=7215" title="Mani Matter">
Mani Matter

Hans-Peter ‹Mani› Matter (* ils 4 d’avust 1936 a Herzogenbuchsee, † ils 24 da november 1972 sper Kilchberg) è stà in chantadur svizzer. 

Mani Matter è naschì ils 4 d’avust 1936 a Herzogenbuchsee. Ses bab, Erwin Matter, era advocat; sia mamma Wilhelmina Matter-de Haan, da professiun secretaria, era d’origin ollandais. Il tat da vart dal bab era schef da manaschi tar las Viafiers federalas svizras (VFF) – quai po declerar la preschientscha da la tematica ‹viafiers› en il repertori da Matter. Mani Matter ha ina sora, Helen, ch’è dus onns pli veglia ch’el. Entaifer la famiglia vegniva dal reminent be discurrì franzos.

Sia mamma numnava Hans-Peter ‹Jan› (ollandais per ‹Hans›). En bucca da sia sora è Jan daventà ‹Nani›, ed or da quai ha Hans-Peter creà ‹Mani› sco ses num dal temp da battasendas. 

Si’uffanza e giuventetgna ha Mani Matter passentà a Berna. El ha frequentà la scola primara Enge (1943–47), il progimnasi al Waisenhausplatz (1947–51) ed il gimnasi Kirchenfeld, nua ch’el ha fatg matura l’onn 1955. Durant ses temp gimnasial ha el scrit si’emprima chanson, "Dr Rägewurm", tar la melodia da la chanzun "Ballade des dames du temps jadis" da Georges Brassens.

Suenter la mort da sia mamma ch’ha commuventà el fermamain, ha Matter survegnì dus disturbis corporals. Perquai è el vegnì declerà inabel per il servetsch militar ed ha pudì cumenzar senza deturs ses studis a l’Universitad da Berna. L’emprim ha el studegià germanistica, ma gia suenter in semester ha el midà tar la giurisprudenza. L’onn 1963 – tranter auter suenter in praticum a la dretgira ad Interlaken – ha el retschet la patenta d’advocat bernais ed il 1965 il titel da docter per la dissertaziun "Die Legitimation der Gemeinde zur staatsrechtlichen Beschwerde". 

Il 1967/68 ha Matter passenta ensemen cun sia dunna Joy ed ils trais uffants a l’University of Cambridge. Là ha el lavurà vi da si’abilitaziun ch’el ha terminà enfin sin las notas-pe. El n’ha dentant mai inoltrà ella. L’onn 1969 ha Matter surprendì la plazza sco consulent giuridic da la citad da Berna ch’era vegnida stgaffida da nov. Il 1970 ha el surpiglià en pli in’incumbensa d’instrucziun per dretg statal ed administrativ a l’Universitad da Berna. 

L’onn 1960 è Matter stà d’udir l’emprima giada al radio cun sias chansons en dialect bernais. Represchentaziuns publicas ha el dà a partir da l’onn 1967, l’emprim ensemen cun ils "Berner Troubadours". Ses emprim program da solist ha el lantschà l’atun 1971 cun ina represchentaziun en il Kleintheater a Lucerna, quai sin intimaziun d’Emil Steinberger.

L’onn 1965 èn ils emprims trais texts da chanzuns dad el vegnidas publitgads en la collecziun "Ballade, Lumpeliedli, Chansons à la Bernoise" da la chas’editura bernaisa Benteli. L’onn 1966 è cumparida l’emprima platta cun registraziuns en il studio; sia tschintgavla ed ultima ha el sez anc cumponì or da registraziuns live. Intginas da sias chanzuns èn dentant pir vegnidas publicas tras registraziuns che ses amis Jacob Stickelberger e Fritz Widmer han fatg postum sut il titel "Dr Kolumbus", tranter auter la "Kriminalgschicht" ch’els trais avevan cumponì ensemen per il nov program planisà.

Ils 24 da november 1972, en viadi ad in concert a Rapperswil SG, è Mani Matter collidà mortalmain cun in camiun. Sia fossa sa chatta sin il Bremgartenfriedhof en la citad da Berna. Ses relasch vegn conservà en l’Archiv svizzer da litteratura (ASL) a Berna.

En Svizra tudestga tutgan las chanzuns da Mani Matter ozendi tar las chanzuns popularas che vegnan savens emprendidas en scola. Blers musicists svizzers èn sa laschads inspirar da Matter ed han producì covers da sias chanzuns, tranter auter Stephan Eicher e Züri West. Ina collecziun da versiuns da cover da differents interprets è cumparida l’onn 1992 sut il titel "Matter Rock". 






</doc>
<doc id="7222" url="https://rm.wikipedia.org/wiki?curid=7222" title="Vedeggio">
Vedeggio

Il Vedeggio è in flum che percurra il chantun svizzer dal Tessin che nasche sin il Monte Camoghè sin in'autezza da 2200 m.s.m. ed che sbucca en il Lago di Lugano a Agno sin in'autezza da 270 m.s.m.


</doc>
<doc id="7223" url="https://rm.wikipedia.org/wiki?curid=7223" title="Cassarate (flum)">
Cassarate (flum)

Il Cassarate è in flum che percurra il chantun svizzer dal Tessin che nasche sin il Monte Garzirola sin in'autezza da 2050 m.s.m. ed che sbucca en il Lago di Lugano a Lugano-Cassarate sin in'autezza da 270 m.s.m.


</doc>
<doc id="7225" url="https://rm.wikipedia.org/wiki?curid=7225" title="Claustra da Rheinau">
Claustra da Rheinau

La Claustra da Rheinau è ina claustra benedictina anteriura a Rheinau en il Chantun Turitg. La claustra è vegnida fundada l'onn 778. 


</doc>
<doc id="7245" url="https://rm.wikipedia.org/wiki?curid=7245" title="Glendalough">
Glendalough

Glendalough è ina claustra anteriura a Irlanda en il district Wicklow.



</doc>
<doc id="7247" url="https://rm.wikipedia.org/wiki?curid=7247" title="Puschlav">
Puschlav

""Ria, Puschlev, perque cha tü es uschè grand!""

Puschlev u eir Puschlav ("Poschiavo" in taliaun, "Pusc'ciâf" in l'idiom dal lö) es üna vschnauncha svizra i'l da var 3.500 abitants. Ella appartegna al circul da Puschlev dal district Bernina.
Puschlev as chatta illa Val Puschlev, chi, insembel a la Bergiaglia, es la part dal Grischun, inua ch'as parla taliaun.

Scu ch'ad es sto già dit, as chatta Puschlev illa val cun listess nom, chi es üna val laterela da la Vuclina (Italia); tres sieu territori passa que'l flüm Poschiavino, chi ho origen da la Val Laguné Ota, tar la Fuorcla da Livign, a 2328 meters d'otezza e vo aint il fiüm Adda (Italia).
Illa part süd dal territori da la vschinauncha do que il Lej da Puschlev, chi ho üna superfiss da 1,98 kilometers quadrats ed as chatta a 5 kilometers da la vschinauncha.
Ella es traverseda da la Viafier retica Tiraun-San Murezzan, chi ho bgers staziuns sün sieu territori cumünel (Miralago, Le Prese, Li Curt, Puschlev, Privilasco, Cadera, Cavaglia, Alp Grüm e Ospizi Bernina) e da la via, chi dal cunfin cun l'Italia vo al Pass dal Bernina.
Il punt il pü ot dal territori da la vschinauncha es il Piz Palü, a 3905 meters d'otezza.

Ils ogets chattos illa val faun crajer ad üna presenzcha umauna già da l'Eted dal Fier e dal Bronz, ma ils sun memma pochs per avair üna granda tschertezza d'una presenzcha stabel. Ma es que tschiert, cha la Val, abiteda da populaziuns reticas, gnit occupeda dals Romauns als 15 aunz Cristus. Traunter ils 476 e'ls 741 eira Puschlev suot controlla da l'Imperi romaun d'Orient.

Zieva las invasiuns barbaricas gnit la val occupeda als 8. tschientiner dals Langobards, chi purtettan scu schef il "sculdahis" (chi eira ün güdisch) e'ls "decauns" (chi vaivan funcziun d'administraziun), tschernieus dals schefs da famiglia. Il decanat füt la fuorma politica, chi ho distint la val per var milli an.
Zieva la conquista da la val vi da Carl il Grand (774) gnit la baselgia da Puschlev deda in donaziun ils 14 marz 775 a la clostra da Saint-Denis da Paris; que gnit cunfermo da Lotari I als 841. La donaziun nu plaschaiva tschiertamaing a l'uvas-ch da Com, chi in quist möd perdaiva sieus privilegis illa Valtellin'Ota.
Traunter ils 12. e'l 13. tschientiner gnint ils drets süls territoris interessos da la donaziun guadagnos da las famiglia von Matsch-Venosta, lieda a l'uvas-ch da Cuira, chi arcugnuoschet ad ella als 1284 l'ota giurisdicziun sülla val. Ma eir Com extendet sieu pudair cun l'exercizi da la bassa giurisdicziun sülla medemma val tres ils podesteds (auncha hoz nom del President da Vschinauncha da Puschlev). Uschè as chattet la val cun duos dominaziuns, da las quelas ils abitants da Puschlev haun tschiertamaint guadagno.
Als 1335 battet Milaun la cited da Com: la famiglia Visconti guadagno in quist möd Puschlev. Als 1406 gnit Puschlev deda a Giovanni Malacrida da Musso, ma per que as rebellettan ils abitaunts, chi ardettan il chastè fat sü da Milaun. Als 1408 as suotmettet tuot la val a l'uvas-ch da Cuira ed entret'la illa Lia da la Chadè. Da quel mumaint vivet Puschlev l'istorgia da las Trais Lias (nempe'l Grischun), chi occupet la Vuclina als 1512.

Tres l'activited da reverendas taliaun scu Pier Paolo Vergerio, chi eiran fugieus da l'Italia, naschit a Puschlev als 16. tschientiner üna cumünanza refurmeda. La baselgia da San Vittore gniva utiliseda pellas predgias catolicas e refurmedas.
La pêsch religiusa vet fin cullas persecuziuns da la cumünited refurmeda: a dettan grevas revoltas traunter Catolics e Refurmos in Vuclina als 1620 ed illa Val Puschlev als 1623.
Dal 17. tschientiner al 1753 a Puschlev daiva que bgers process per striunaria, cun tschientiners de sentenzchas da mort pronunzchedas.

Als 1797 separet Napoleun la Vuclina dal Grischun e la unit a la Republica Cisalpina, ma restet Puschlev i'l Chantun. La presenzcha dal cunfin a süd da Brüsch indeblit l'economia dal lö, ün temp lieda a la Vuclina. Dimena gnint fundedas chesas da vin specialmaing illa zona dal cunfin, afin cha ils vins da la Vuclina pudessan gnir vendieus a nord dals Alps.
Als 1851 dvantet Brüsch üna vschinauncha politica indipendenta da Puschlev. Als 1869 gnit la Val Puschlev deda a la diocesa da Cuira (aunz eira'la illa diocesa da Com, scu tuot la Vuclina) tres ün decret federel.
Zieva'l 17. tschientiner emigrettan bgers abitants da Puschlev illas zonas da Vnescha e daspö'l 19. tschientiner eir in Spagna, Frauntscha, Granda Bretagna e Russia. I'ls prüms ans dal 20. tschientiner gettan oters abitants da Puschlev in America e in Australia.
Traunter ils 1842 e'ls 1865 gnit construida la via dal Pass dal Bernina ed ils 1906 gnit feda sü la viafier Tiraun-San Murezzan. Quistas ouvras füttan fich important pell'economia da la val, ch'a saja pel commerzi cul nord dals Alps, ch'a saja pel turissem; pelvaira als 1857 gnit fo sü l'hotel dal bagn illa fracziun Le Prese (sper il Lej da Puschlev). Pella sia istorgia, pella sia cunterdgia bellezzas e pels sieus monumaints vegn Puschlev visiteda da bgeras persunas.
Vi per una granda alluviun, illa not traunter ils 19 e'ls 20 lügl 1987 gnit bgera crappa giò dal Muot Varuna, chi chaschunet dans ed inundaziuns a Puschlev ed in tuot la val. Hoz es Puschlev gnida missa a növ grazcha als agüds da la Cunfederaziun e da bgers voluntaris.

Puschlev es scu üna pitschna cited: a do palazis signurils cun tet cuverts da craps dal lö, vias strettezzas fattas da craps e la pitschna Plaza da Cumün. in quist'ultima do que:
A nord do que la baselgia refurmeda dals 1649.
Sülla spuonda dretta dal flüm Poschiavino do que'l Palazi Mengotti, inua ch'as chatta'l Museum da Puschlev.
A süd, suainter la Via dei Palazzi, do que l'uschè dit Quartier spagnol; quista zona ho quist nom, per cha ils abitants da Puschlev emigros in Spagna e zieva revgnieus in patria haun fat sü in quist lö chesas da stil spagnol.
A var 500 meters da la vschinauncha do que la baselgia da Nossa Signura d'Avuost; construida traunter ils 1692 e'ls 1711, è'la considereda üna da las pü bellas baselgias baroccas da tuot la Svizra.

A San Carl do que la baselgia cun listess nom, construida traunter ils 1613 e'ls 1624; zieva gnit agiunta la chaplutta da la Passiun, inua ch'a do pitturas da mür d'ün pittur anonim dal 17. tschientiner.
Illa part süd dal territori da la vschinauncha as chattan bgeras chesas dals 17. e 18. tschientiners cun pitturas da mür. Quellas megldras mantgnidas as chattan a Prada e Cantone.
Süsom il lej, a 1600 meters d'otezza, do que la baselgia da San Rumeri. Cò dal 12. tschientiner vaivan üna cumünanza da frers e laics ün ospizi per viandants e pelegrins, chi giaivan da l'Europa centrel in Italia.



</doc>
<doc id="7251" url="https://rm.wikipedia.org/wiki?curid=7251" title="Brüsch">
Brüsch

Brüsch ("Brusio" in talian, "Brüs" in lumbard e tudestg istoric) e ina vischnanca politica svizra en il . Ella appartegna al circul da Brüsch dal district Bernina.

Brüsch sa chatta a 780 m.s.m., en il sid da la Val Puschlav, a 6 km al nord da Tiraun ed a 50 km al sid-est da San Murezzan. 

Da Brüsch appartegnan las fracziuns da "Campascio", "Campocologno", "Cavaione", "Monte Scala", "Piazzo", "Viano" e "Zalende".

Las vischnancas cunfinantas da Brusio en Bianzone (IT-SO), Chiuro (IT-SO), Grosotto (IT-SO), Poschiavo (Puschlav), Teglio (IT-SO), Tiraun (IT-SO), Velvio (IT-SO) e Villa di Tirano (IT-VA).

L'onn 2009 muntava il dumber d'abitants da la vischnanca a 1146 persunas La populaziun istorica da Brusio era:
La lingua uffiziala da Brusio è il talian.





</doc>
<doc id="7253" url="https://rm.wikipedia.org/wiki?curid=7253" title="Campocologno">
Campocologno

Campocologno (lumbard "Cunculugn") è in lieu da cunfin en il sid da la Val Puschlav en il chantun Grischun en Svizra. Campocologno colliescha Brüsch (Brusio) cun Tiraun (Tirano) en Italia. L'aclaun dumbra be var 100 abitants, dispona però d'ina duana, ina baselgia (onns da construcziun: 1910-1914), in implant electric ed ina staziun. Cun in'autezza sur mar da 553 m è Campocologno il lieu situà il pli bass da la Val Puschlav.


</doc>
<doc id="7254" url="https://rm.wikipedia.org/wiki?curid=7254" title="Uranus (planet)">
Uranus (planet)

Uranus è il settavel planet dapi il sulegl en il Sistem Solar. Il planet sa numma suenter il dieu grec da tschiel Uranus. Uranus è il terz pli grond planet dal sistem solar suenter Jupiter e Saturn. Uranus è considerà in planet da gas.
"Vesair Glinas da Uranus."

Saturn ha ventgaset glinas da grondezza fitg differenta. Però igl ha tsching grondas glinas che èn Miranda, Ariel, Umbriel, Titania, e Oberon.


</doc>
<doc id="7256" url="https://rm.wikipedia.org/wiki?curid=7256" title="Neptun (planet)">
Neptun (planet)

Neputun è il otgavel planet dapi il sulegl en il Sistem Solar. Il planet sa numma suenter il dieu roman dal mar Neptun. Neptun è il quart pli grond planet dal sistem solar suenter Jupiter, Saturn e Uranus. Neptun è considerà in planet da gas.
"Vesair Glinas da Uranus."

Neptun ha tredesch glinas da grondezza fitg differenta. Però la pli gronda è Triton


</doc>
<doc id="7281" url="https://rm.wikipedia.org/wiki?curid=7281" title="Detga dil signur da Schluein">
Detga dil signur da Schluein

Si el casti da Schluein viveva avon biars onns in um, che regeva sur quels da Schluein. Mintga dumengia cavalcava el cun siu cavagl, vestgius en in bi manti, tras il vitg e mirava che tut seigi en uorden. Ils habitonts havevan grond respect dad el, mo els savevan buc, ch'el era malsauns. El haveva bia da quellas convulsiuns d'agressiun. Sia dunna ei mintgagada scappada en sia combra, cura ch'el haveva puspei inagada in' attaca. Ella temeva che siu um savessi far ad ella enzatgei nausch.
In gi,cura ch'il signur ha puspei inagada giu ina da sias attaccas ei la dunna buc vegnida da scappar ed igl um ha strunglau ella. 
Onns pli tard ei il signur morts da sia malsogna.
Als habitonts da Schluein eis el aunc ditg staus en memoria. Ei ha dau da quels che han detg ch'els hagien viu il signur sin siu cavagl la notg. Tras quei che buc tuts savevan dir da quei, ein els vegni alla declaraziun ch'ei stoppi esser in spért. Daco ch'il signur seigi ussa in spért savevan els era: El ha buca anflau il ruaus, perquei ch'el ha mazzau sia dunna.
Era aunc oz dat ei glieud che vesa en ina clara notg a cavalcar el datier dil casti.


</doc>
<doc id="7282" url="https://rm.wikipedia.org/wiki?curid=7282" title="L' alp morta">
L' alp morta

Ella cuntrada da Tavau schai in' alp, sin la quala crescha strusch ina jarva; ella vegn numnada l'alp morta. Ferton ch'ei crescha odentuorn jarvas e pastg en abundonza. 
Avon onns habitava sin l'alp morta ina signuna. In di ei in pauper um vegnius speraso e ha rugau ella per aua. La signuna ha denton schau bassegiar el e ha tarmess naven el. 
Cura ch'il pauper ei curdaus stunclentaus per tiara, ha el scungirau la vendetga dil tschiel sin l'alp alzond ses mauns. E mira, ura per ura ein las jarvas ed il pastg sechentai ed ins vesa aunc oz clar e bein ils cunfins dall'alp morta, nua che la planira secca e smaledida cunfinescha cun las alps fritgeivlas.


</doc>
<doc id="7283" url="https://rm.wikipedia.org/wiki?curid=7283" title="Commerzi da sclavs">
Commerzi da sclavs

Commerzi da sclavs munta en general il commerzi cun sclavs. En spezial è savens manegiada la sclavaria d’Africans da pel naira e lur transport sur l’Atlantic en l’America dal Nord ed en la Caribica. La basa ideologica furmava la teoria dals Hamits ch’empruvava da demussar ‹scientificamain› ch’ils alvs sajan superiurs als nairs ed ad auters umans da cumparsa betg europeica.

Per il temp antic na datti naginas statisticas fidadas sco quai ch’igl è il cas per il commerzi da sclavs intercontinental dal temp modern. Las supposiziuns davart la sclavaria tempriva sa basan be sin stgarsas funtaunas litteraras, epigraficas ed archeologicas. Uschia n’èsi per exempel betg pussaivel d’eruir precisamain, tge impurtanza ch’il commerzi da sclavs aveva en cumparegliaziun cun l’‹allevament› da sclavs ch’eran naschids en il tegnairchasa. En general pon ins dentant supponer ch’il commerzi da sclavs ha gì en il decurs dal temp mintgamai differentas muntadas.

I deva plirs latschs che pudevan manar a la sclavaria: sclavaria da debit, sclavaria sfurzada giuridicamain, naschientscha en la sclavaria, rapiment d’umans u sclavaria en consequenza d’acts guerrils. La sclavitid en consequenza d’acts guerrils furmava al cumenzament probablamain l’excepziun. Tenor veglias funtaunas or da l’Orient vegniva savens mazzada l’entira populaziun da citads conquistadas. Da metter la populaziun en sclavaria è pia stà al cumenzament in pass uman.
La funtauna la pli impurtanta per acquistar sclavs era oriundamain il rapiment d’umans, en spezial la pirataria. Gia Homer raquinta da tals viadis da rapiment. La sclavaria en massa è in fenomen relativamain tardiv ed ha cumenzà pir cun la fundaziun da gronds martgads da sclavs enturn 600 a.C. Tenor Theopompos han ils Grecs da Chios avert l’emprim martgà da sclavs. Durant la Guerra peloponnesa è la populaziun d’entiras citads – cunzunt las dunnas ed ils uffants, savens dentant er umens – vegnida vendida en la sclavaria. Ins ha constatà ch’i deva durant l’antica per lunsch or dapli sclavas femininas che sclavs masculins. Era durant l’expansiun da l’Imperi roman èn vegnidas messas en sclavaria populaziuns d’entiras citads (Tarent enturn 209 a.C., Epeiros 167 a.C.). Per regla vegnivan ils praschuniers da guerra vendids anc sin il champ da battaglia. Ils commerziants da sclavs tutgavan tar il train dad in’armada romana.

Gia l’Egipta veglia ‹importava› sclavs nairs or dal Sudan (Nubia) d’ozendi. Ils Grecs acquistavan lur sclavs cunzunt da la Thrachia e da l’Asia Minura (cunzunt or da la Frigia e da la Caria); ils Romans pli tard cunzunt da la Grezia, dal Balcan e da la Gallia. En general eri usità tar ils Romans – sco er gia avant tar ils Grecs – da betg metter conburgais en sclavaria. Uschia vendev’ins per exempel ad Athen burgais ch’eran en sclavaria da debit ad autras citads. Las Leschas da las XII tavlas ordinavan als Romans da vender talas persunas en ina regiun da l’autra vart dal Tiber. Centers dal commerzi da sclavs antic eran Delos ed Ephesos.

Il commerzi da sclavs sco tal era reglà precisamain. Platon relata criteris, en tge cas ch’ina cumpra da sclavs pudeva vegnir revocada. Commerziants da sclavs romans stuevan annunziar malsognas u eventualas mendas d’in sclav che vegniva vendì. En general era il martgà ina chaussa indegna per il sclav; el vegniva preschentà niv a l’acquistader potenzial. Or da l’Egipta èn mantegnids intgins contracts da cumpra. Ils perscrutaders sa dispitan, schebain ils pretschs per ils sclavs eran auts u bass. Quai ha pliras raschuns. Per l’ina èsi grev da giuditgar oz la valita d’in uman. Per l’autra variavan ils pretschs per ils sclavs vaira ferm tut tenor regiun, temp e qualificaziun. Per intginas periodas e per intgins lieus han ins empruvà da reconstruir ils pretschs da martgà sin fundament da differentas funtaunas. Questas calculaziuns èn dentant adina colliadas cun grondas inexactadads.

Durant l’antica era il commerzi da sclavs in factur economic ch’ins na dastga ni sut- ni survalitar. Cunzunt l’agricultura, l’artisanat ed il commerzi da prostituziun eran dependents dal ‹material uman› che stueva trasor vegnir refurnì.

Il commerzi cun sclavs europeics ha prosperà particularmain durant la cristianisaziun, cunquai ch’ils Francs vendevan en sclavaria umans che n’eran betg pronts d’acceptar la nova religiun. Cun l’avanzament da la cristianisaziun en il territori saxon èn las regiuns, or da las qualas la maioritad dals sclavs derivavan, sa spustadas pli fitg vers l’ost e vers il nord. Enturn il 960 ha il commerziant da sclavs Ibrahim Ibn al Jaqub al Israili at-Turtuschi descrit ils lieus d’origin dals sclavs ed ils lieus da commerzi da sclavs en l’Europa. Las cruschadas han terminà il commerzi da sclavs en il territori da la Germania d’ozendi. Er tresors da munaida d’argient cun munaida or dal territori oriental na vegnan betg pli chattads a partir da quel temp.

En l’Europa dal Vest è il commerzi da sclavs tuttina restà ina chaussa quotidiana fin en il 15avel tschientaner. Participads eran oravant tut commerziants or da las citads suveranas talianas, cunzunt Genua e Venezia. Sur lur filialas da commerzi situadas en l’ost da la Mar Mediterrana (Thessaloniki, Chios, Famagusta a Cipra, Candia a Creta) ed en la Mar Naira (cunzunt a Caffa/Feodossija, dentant er Trapezunt ed autras) transportavan els sclavs d’origin tataric u slavic en l’Europa dal Sidvest ed en l’Egipta (probablamain deriva il num ‹sclav› da qua). Era or dal Balcan vegnivan blers uschenumnads "fante" en l’Italia. Lur status era vaira sumegliant a quel d’in sclav. Er commerziants catalans, cunzunt la Cumpagnia catalana, eran participads a quest commerzi da l’ost al vest.

Enfin ussa n’è betg enconuschent bler dal commerzi da sclavs entaifer l’Africa, pia d’Africans che mettevan en sclavaria auters Africans. Ils istoriografs quintan cun in dumber d’unfrendas da 10 fin 15 milliuns. Ins pudeva vegnir mess en sclavaria en consequenza da debits u tras in auter pievel sch’ins vegniva en praschunia da guerra.

Sclavs or da l’Africa arrivavan en il mund arab-islamic tras la Sahara (commerzi trans-sahara) e sur la Mar Mediterrana, pli tard era sur l’Ocean Indic (commerzi da sclavs da l’Africa da l’Ost). Las dunnas pertutgadas vegnivan savens integradas en ils harems ed ils umens vegnivan engaschads sco eunucs u sco sclavs da lavur. Il dumber d’unfrendas da quest commerzi vegn stimà a 6 fin 17 milliuns. La ruta dal commerzi da sclavs vegniva per gronda part controllada da commerziants orientals (cunzunt da muslims), dentant era da commerziants catalans. Entant ch’ils commerziants muslims empruvavan da cuvrir il grond basegn da sclavs per l’armada egipziana, procuravan ils Catalans per il refurniment da forzas da lavur sin las inslas pli grondas situadas en il vest da la Mar Mediterrana (en il vest da la Sicilia e sin las Balearas) che vegnivan controlladas dals Europeans. 

Al cumenzament dal 15avel tschientaner ha il prinzi portugais Hendri il Navigatur tschertgà ina via maritima per ir en l’India per ch’el possia profitar dal commerzi da cundiments. Las expediziuns per perscrutar la costa da l’Africa dal Vest eran charas e vegnivan l’emprim finanziadas cunzunt cun metter en sclavaria Africans. A Lagos è sa furmà in impurtant martgà da sclavs nairs. In tschintgavel dal retgav da la vendita tutgava al prinzi Hendri.

Sco grond maister da l’Urden da Cristus aveva Hendri il Navigatur buns contacts cun Papa Nicola V. La bulla papala "Dum Diversas" (1452) ed il "Romanus Pontifex" (1455) han lubì da metter pajauns en sclavaria e da sa patrunar da lur possess. Uschia pudevan ils Portugais cristians giustifitgar moralmain lur fatschentas.

L’emprim aveva il Senegal ina grond’impurtanza per il commerzi da sclavs. Pli tard han ils Portugais tgirà relaziuns commerzialas intensivas cun ils bainstants ch’abitavan per lung da la Costa d’Aur. Ad Elmina è sa furmada in’impurtanta plazza da martgà nua che commerziants africans vendevan tranter auter era sclavs.

A l’entschatta sfurzavan ils signurs colonials spagnols e portugais en l’America il pievel originar indian da lavurar en lur plantaschas ed en lur minieras. Blers Indians na supportavan dentant betg la lavur dira e na pudevan betg far frunt a las malsognas infectusas ch’ils Europeans avevan importà. Uschia han ins gì l’idea (tranter auter era sin intimaziun da Bartolomé de las Casas che vuleva uschia proteger ils Indians e ch’è pli tard s’enriclà da questa decisiun) d’importar da l’Africa sclavs da pel naira.

Il commerzi da sclavs atlantic era in uschenumnà commerzi triangular. Per lung da la costa africana barattavan ils commerziants da sclavs europeics rauba da manufactura (isegls, armas e textilias) per sclavs e transportavan quels en l’America. Là stuevan els lavurar en las minieras e sin las plantaschas da channa da zutger, da mangola, da café, da cacau e da tubac. Ils commerziants cumpravan lura ils products da questas plantaschas e minieras ed als vendevan en l’Europa cun profit. In sclav ch’ins pudeva acquistar en l’Africa sco object da barat en la valita da tschintg rentschs rendeva en l’America diesch giadas tant en zutger, ed il zutger pudeva vegnir vendì en l’Europa per anc dapli.

Mintgatant gievan ils Europeans sezs a chatscha da sclavs; la gronda part dals sclavs vegnivan dentant cumprads da regents e commerziants locals a la costa africana. Cunquai che la guerra era la funtauna la pli impurtanta per praschuniers che pudevan vegnir vendids als Europeans, ha il commerzi da sclavs era chaschunà dapli conflicts en l’Africa. Per survegnir dapli sclavs vegnivan las guerras per part provocadas intenziunadamain. 

Suenter avair traversà l’Atlantic cun bastiments da sclavs, arrivavan quels ch’avevan survivì questa "Middle Passage" sin las plantaschas en l’America, cunzunt en la Caribica. L’insla ollandaisa Curaçao avant la costa da Venezuela è daventada il martgà da sclavs il pli impurtant dal mund. Sin fundament da las retschertgas statisticas che l’istoricher Philip Curtin ha fatg en ils onns 1960, stima la scienza spezialisada ch’i sajan vegnids deportads en il rom dal commerzi da sclavs atlantic tranter ils onns 1500 e 1850 radund 12 milliuns umans en l’America – da quels 4 milliuns en Brasilia. Quai na di dentant nagut davart ils sclavs ch’èn morts durant ils transports entaifer l’Africa e durant il temp da spetga en las fortezzas da sclavs per lung la costa dal vest. Er in dumber approximativ dals umans ch’èn morts durant il transport sur l’Atlantic na po anc betg vegnir inditgà. Differentas universitads, cunzunt en ils Pajais Bass ed en ils Stadis Unids da l’America, realiseschan projects da perscrutaziun correspundents.

Suenter la revoluziun industriala e suenter il scumond dal commerzi da sclavs l’onn 1807 n’è il commerzi da sclavs betg pli stà interessant ed è cun il temp svanì dal tut. Sco davos pajais ha la Brasilia abolì la sclavaria l’onn 1888. Ina part considerabla da la populaziun brasiliana, da Haiti e d’autras inslas da la Caribica, dentant era dals Stadis Unids da l’America d’ozendi, han ragischs africanas. 

Ils pretschs per ils sclavs eran fitg bass. Al flum da Senegal survegnivan ils Portugais l’onn 1446 25 fin 30 sclavs per in chaval vegl, al flum da Gambia l’onn 1460 12 sclavs per in chaval ed al flum dal Congo 22 sclavs per in chaun. Ils Africans en sclavaria vegnivan mess a quint per toc. In ‹toc› aveva 30 fin 35 onns, era 5 pes ed 11 poleschs grond (quai èn circa 180 cm) e n’aveva naginas mendas corporalas. Per in adolescent devi ina reducziun dal pretsch. Ils Spagnols han fatg in contract cun ils Portugais per furnir 10 000 tonnas sclavs. Trais sclavs eran en quest cas ina tonna. 

L’impurtanza dals sclavs per l’economia dal Portugal en ils onns 1533 fin 1537 ha il Flam Cleynaerts descrit suandantamain: 

Ils emprims cumpraders da sclavs a l’engrossa en las colonias èn stads ils Spagnols; lur furniturs eran ils Portugais. Suenter pauc temp èn stads involvids commerziants da blers pajais europeics. En il 17avel tschientaner èn ils Portugais vegnids superads dals Ollandais che possedevan durant in tschert temp parts da la Brasilia. En il 18avel tschientaner èn ils Englais vegnids a la testa dal commerzi da sclavs.

L’emprim commerziant da sclavs englais è stà John Hawkins. Sin ses emprim viadi il 1562/63 ha el chargià 300 sclavs sin ses bastiment "Jesus". Il transport è stà in tal success ch’el ha fatg in segund viadi il 1564/65. Ses bastiment era stagnà plain cun 400 umans. Las persunas cun dretg da cumpart da la fatschenta, tranter els era la regina englaisa, èn stadas fitg cuntentas perquai ch’el ha pudì pajar ina dividenda da 60 pertschient. Il terz viadi il 1567/68 è stà in’excursiun da sblundregiada. El ha dà fieu a las chamonas da strom dals abitadis ed ha provocà dispitas tranter ils pievels. Per il terz viadi ha el chargià sin ses bastiment 470 sclavs.

Era Voltaire, l’illuminist e criticher da religiun enconuschent, ha fatg in gudogn persunal cun il commerzi da sclavs africans en la citad da port da Nantes. El ha empruvà da giustifitgar questa fatschenta cun la frasa: «Tranter l’alv ed il negher exista ina tala differenza biologica sco tranter il nair e la schimgia.»

Las stentas da terminar la sclavaria èn sa concentradas en il 18avel tschientaner sin l’aboliziun dal commerzi da sclavs e betg sin l’aboliziun da la sclavaria en general. L’idea era ch’i saja per l’ina politicamain pli simpel da scumandar il commerzi da sclavs che l’entira sclavaria instituziunalisada e ch’il material per la tegnida da sclavs vegniss per l’autra automaticamain pli stgars senza la furniziun permanenta da sclavs.

L’onn 1807 ha la Gronda Britannia scumandà il commerzi da sclavs e cumbattì a partir da quel mument era activamain il commerzi da sclavs en auters pajais europeics. Al Congress da Vienna l’onn 1815 èn la sclavaria ed il commerzi da sclavs vegnids bandegiads. Plaun a plaun èn l’emprim il commerzi da sclavs e pli tard era la sclavaria vegnids scumandads dals pajais involvids, uschia ch’il commerzi da sclavs atlantic ha stuì suttacumber. Cun il Contract quintupel è vegnì fixà ils 20 da december 1841 a Londra in dretg da perquisiziun e da fermanza vicendaivel per ils bastiments che navigavan sut las bandieras dals stadis contrahents cun la finamira da supprimer il commerzi da sclavs e da confiscar bastiments da sclavs en in tschert territori da la mar enturn l’Africa.

En il decurs da la colonisaziun da l’Africa han ils signurs colonials europeics era tschessentà là plaun a plaun il commerzi da sclavs oriental e quel entaifer l’Africa. Domadus commerzis han dentant anc existì ditg en il zuppà; en l’Arabia Saudita è la sclavaria vegnida supprimida pir l’onn 1968. La sclavaria en il Sudan sco era il commerzi cun uffants en l’Africa dal Vest, nua che 200 000 uffants vivan tenor l’Unicef en sclavaria, mussan che la sclavaria exista per part anc oz. 





</doc>
<doc id="7285" url="https://rm.wikipedia.org/wiki?curid=7285" title="Detga da Val (sursilvan)">
Detga da Val (sursilvan)

Avon bia onns sudeva l’alp Lampertsch davos Zerfreila als da Val. Denton ei la pli biala alp dalla val vegnida vendida pil pign prezi da melli ducats als Tessines. In advocat da Bellinzona duei haver scret la brev da vendita, cun indicau exactamein ils cunfins. Ins duei haver scret exactamien che la alp mondi d’ina vart tochen tier in cert crap, nua ch'ina crusch da crap steva e da l’autra vart buca pli lunsch che tochen tiel precipezi. - Da quella brev duei esser vegniu scret dus exemplars che omischduas partidas survegnien in exemplar.

Mo misteriusamein ei igl exemplar dils da Val ius a piarder. Ins sa buca sch’el ei vegnius engulaus ni piars, quei han ils Tessines udiu. Els han midau lur exemplar aschia che l’alp mava dad omischduas varts tuttina lunsch. Aschia han ils da Val pretendiu recliadat, cura ch’ils Tessines levan ir cun lur animals sur l’alp. Ils Tessines han pretendiu che l’alp mondi dad omisduas varts tuttina lunsch, quei stetti ella brev. Sil precipezi steva negina crusch pli ed screts vevan ils da Val era buca pli. Ils process han claramein ils Tessines gudignau. Denton ei il nausch, il qual haveva smenau naven la crusch da crap, daus cuort suenter en ina sfendaglia d’in glatscher. Liung temps ha el stuiu cavalcar sin in cavagl alv, da tutta malaura per la val entuorn e fageva duront la notg tema als pasturs ed al lur animals, tochen ch’el ei vegnius scatschaus sil glatscher da Lenta, nua ch’el sto star per adina.


</doc>
<doc id="7286" url="https://rm.wikipedia.org/wiki?curid=7286" title="Africa">
Africa

L' Africa (grec "Αφρική") è il continent il pli en il sid da la massa da terra da l'Afro-Eurasia. L'Africa è il segund pli grond dals set continents. 

Pli lung flum: Nil (Egipta, Sudan, Etiopia, Uganda) 6.670 km

Pli auta muntogna: Kilimandscharo (Tansania) 5895 m.s.m. 
















</doc>
<doc id="7287" url="https://rm.wikipedia.org/wiki?curid=7287" title="Via principala 13">
Via principala 13

La via principala 13 è ina via principala svizra en ils chantuns Schaffusa, Turitg, Turgovia, Son Gagl, Grischun e Tessin. La strada part dal cunfin cun la Germania (Bundesstraße 34) en la vischnanca da Transingen (Schaffusa) e termina en la vischnanca da Brissago (Tessin) e sa transfurma en la Strada Statale 34 en Italia. La via va parallel a l'autostrada A13.


</doc>
<doc id="7290" url="https://rm.wikipedia.org/wiki?curid=7290" title="Lago di Palagnedra">
Lago di Palagnedra

Il Lai da Palagnedra (talian "Lago di Palagnedra") è in lai dal chantun Tessin en la Svizra. Il lai sa chatta en il val dal Centovalli sin il territori da las vischnancas da Borgnone e Intragna. Il lai è in lai da fermada.


</doc>
<doc id="7299" url="https://rm.wikipedia.org/wiki?curid=7299" title="Martin Weinek">
Martin Weinek

Martin Weinek (Leoben, 11 lügl 1964) es ün actur, realisatur da film e interprendider da vin austriac. El lavura per televisiun, kino e teater, ma es renumno specialmaing per ch'el faisaiva l'inspectur Fritz Kunz illa seria televisiva "Kommissar Rex".

Zieva sia furmaziun traunter 1983 e 1986 tar il professur Peter P. Jost, fet Martin Weinek teater a Vienna daspö 1986. Sia prüma pitschna appariziun in ün film füt in "Nachsaison", inua ch'el faisaiva la rolla d'ün liftier.

Dal 1987 pigliet el part a la lavur da teater "Der Lechner Edi schaut ins Paradies" da Jura Soyfer (dirigida da Georg Mittendrein) duraunt il "Ruhrfestspiele Recklinghausen", festival chi ho lö illa cited tudas-cha da Recklinghausen. In listess an fet el la rolla dal scuavias i'l film "Müllomania" da Dieter Berner.

Traunter 1988 e 1989 lavuret el tar il "Teater Jura Soyfer" da Vienna ed oter teaters; in quista perioda fet el eir il directur da lavurs da teater, il directur artistic e'l productur. Als 1989 recitet el illa seria televisiva austriaca "Calavati Joe". Traunter 1990 e 1991 füt el directur artistic dal "Hernalser Stadttheater" da Vienna.

Martin Weinek dvantet renumno grazcha a la seria televisiva "Kommissar Rex", inua ch'el gnit dal 1999 daspö la settevla episoda da la tschinchevla seria. El faisaiva la rolla da l'inspectur Fritz Kunz, chi substituiva l'inspectur Peter Höllerer (interpreto da l'actur Wolf Bachofner).

El restet illa equippa da la seria fin 2004 (deschevla seria), l'ultima chi vaiva lö a Vienna (zieva dvantet il lö Roma). Tuottüna pigliet el part a la prüma episoda da l'ündeschevla seria (2008) ed uossa è'l illa equippa d'actuors da la nouva seria, chi gnaro transmessa dal 2009).

In Svizra vain quista seria transmessa da las televisiuns DRS (in tudas-ch), TSR (in frances) e RTSI (in taliaun).

Martin Weinek ho eir fich gugent il vin e la viticultura: pelvaira daspö 1993 ho'l var trais hectaras da vignas a Hagensdorf (fracziun da la vschinauncha austriaca da Heiligenbrunn), da la quela el s'occupescha insembel cun sia duonna Eva, ella svessa actura.

Als 8 marz 2008 ho'l piglio part a las manifestaziuns da saira dal "Genusse Burgenland 2008".




</doc>
<doc id="7310" url="https://rm.wikipedia.org/wiki?curid=7310" title="Varsovia">
Varsovia

Varsovia (er "Warschau", polac: "Warszawa ") è la chapitala da la Pologna.


</doc>
<doc id="7311" url="https://rm.wikipedia.org/wiki?curid=7311" title="Tumults da giuvenils en Svizra">
Tumults da giuvenils en Svizra

Ils tumults da giuvenils en Svizra dals onns 1980 fin 1982 èn stads in moviment da protesta cun la finamira da cuntanscher dapli autonomia culturala. Tut en tut ha il conflict chaschunà plirs tschient blessads dad omaduas varts e donns da material da milliuns francs. 

Il moviment ha cumenzà ils 30/31 da matg 1980 cun cravals da giuvenils avant l’Opera da Turitg (ils uschenumnads ‹tumults da l’opera›). Curt avant aveva il Cussegl da la citad approvà 60 milliuns francs per la renovaziun da l’opera; il medem mument aveva el dentant refusà las pretensiuns per in Center da giuvenils autonom (tudestg: AJZ). Sin quai è suandada ina spirala da violenza incumparabla tranter ils ‹burascus› e la polizia, uschia per exempel suenter l’emprima serrada dal Center da giuvenils autonom en vischinanza da la staziun principala a Turitg.

Per las autoritads e per la populaziun è la rebelliun dals giuvenils vegnida nunspetgadamain. Il conflict fiss dentant stà da prevesair gia pli baud, per exempel en furma d’in assagl durant in concert da Jimmy Cliff (1979). En pli avevi gia dà vers la fin dals onns 1960 cuntraversas che stevan en connex cun il giavisch per in Center da giuvenils autonom (‹cravals dal Globus›). Pir cun l’ir dals onns è la politica da la citad stada pronta per dialogs ed ha creà lieus per activitads culturalas alternativas (p.ex. la Rote Fabrik).

Er en autras citads svizras sco Basilea, Berna u Losanna è vegnì protestà cun violenza. A Basilea è il moviment da giuvenils stà activ durant ils onns 1980 fin 1982 e lura anc ina giada ils onns 1986 fin 1989. En il center steva qua il spazi cultural liber sin l’areal da la veglia orticultura da la citad ch’ils giuvenils vulevan administrar sezs. A Berna hai dà cuntraversas en connex cun il Zaffaraya e cun il center da cultura Reithalle.

La finamira principala dals moviments dals onns 1980 era da cuntanscher dapli autonomia culturala. Il moviment ha dentant er tematisà problems sociopolitics sco la mancanza d’abitaziuns, la miseria da drogas u il stadi che surveglia tut. Ils giuvenils han cumbattì cun meds nunconvenziunals (p.ex. demonstraziuns cun acturs bluts), cun gieus da pleds (p.ex. "Macht aus dem Staat Gurkensalat" u "Freier Blick aufs Mittelmeer – sprengt die Alpen") e cun novs meds estetics creativs (influenzads dal moviment da punk). 

Il video "Züri brännt" ch’è cumparì l’onn 1981 documentescha en moda extendida ils tumults da giuvenils a Turitg ord vista dals activists e da las activistas che rebelleschan. Il medem onn ha il scriptur grischun Reto Hänny – ch’è stà perditga dals eveniments – elavurà il succedì en ses rapport "Zürich, Anfang September". Ina collecziun edida da Heinz Nigg (2001) documentescha ils eveniments 20 onns pli tard ord vista da persunas pertutgadas e cumplettescha quests rapports cun analisas da schurnalists e scienziads.




</doc>
<doc id="7313" url="https://rm.wikipedia.org/wiki?curid=7313" title="Il Caffè">
Il Caffè

Il Caffè (rumantsch: "il café") è il num d'ina gasetta da boulevard da la Svizra taliana. Durant la perioda da l'inviern (settember-zercladur), la gasetta è quotidiana. Durant la perioda da la stad (zercladur-avust), la gesetta è publitgada sulettamain la dumengia e durant il mais d'avust ella na betg publitgada. Il Caffè è ina da las gasettas che vegni cumprada il pli savens en la svizra taliana. 



</doc>
<doc id="7314" url="https://rm.wikipedia.org/wiki?curid=7314" title="Ursicin G. G. Derungs">
Ursicin G. G. Derungs

Ursicin Gion Gieli Derungs (* 5 da schaner 1935 a Vella) è in teolog e scriptur da prosa e dramatica rumantsch. Derungs lavurava er sco redactur da la rivista "Litteratura" e sco translatur da texts religius e da litteraura englaisa, taliana e tudestga. Plinavant scriva el commentaris e columnas per gasettas rumantschas.

Ursicin Gion Gieli Derungs nascha ils 5 da schaner 1935 a Vella en Val Lumnezia sco figl dal commerziant Albert Derungs e sia dunna Maria, naschida Maggi. El passenta si'uffanza en Val Lumnezia e frequenta il gimnasi a Mustér. L'onn 1955 entra el en la claustra da Mustér e vegn l'onn 1960 ordinà pader OSB. Ils onns 1955-56 studegia Derungs filosofia a Nossadunnaun, lura fin l'onn 1961 teologia a Roma. L'onn 1967 promova el cun ina lavur davart il "Moraltheologe Joseph Geishüttner" tar il dr. teol. I suonda in temp sco scolast gimnasial a la scola claustrala da Mustér. L'onn 1970 daventa el professer per teologia fundamentala e dogmatica a l'Universitad da S.Anselmo a Roma. Suenter studis supplementars a Tübingen en la Germania sorta el l'onn 1975 da l'urden benedictin e daventa scolast gimnasial a la Scola svizra da Milaun, nua ch'el instruescha grec, istorgia e filosofia.

L'onn 1982 publitgescha Derungs ses emprim cudesch da raquints, "Il saltar dils morts", en il qual el s'exprima fitg criticamain davart la claustra da Mustér, quai che provochescha resuns fermamain critics en la Surselva catolica e segirescha a l'autur ina tscherta attenziun en la Rumantschia. Il cudesch cumpara sco nr. 54 da la retscha Nies Tschespet. L'onn 1988 publitgescha la chasa editura El Llamp da Barcelona il cudesch sut il titel "El ball dels morts" en ina versiun bilingua rumantsch-catalana. Quest'ediziun, translatada da Joan Esteve i Riba, pretenda sin la cuverta d'esser la "primera traducció d'una obra en romanx a una altre llengua". Il medem onn publitgescha Derungs in segund tom da raquints e poesias, questa giada sin agen quint. "Il cavalut verd", uschè il titel, cumpara l'onn 2003 en translaziun franzosa tar Éditions de l'Aire a Vevey.


Translaziuns


Translaziuns


Translaziuns



</doc>
<doc id="7316" url="https://rm.wikipedia.org/wiki?curid=7316" title="Palanzone">
Palanzone

Il Muot Palanzone (u Palanzolo) es üna muntagna taliauna da 1436 meter d'otezza illa Provinza da Com. El as chatta in l'uschè dit "Triangolo Lariano", chi es il territori traunter ils duos rams dal Lej da Com, ed es la seguonda muntagna la pü ota da quista zona (zieva'l Muot San Primo).

Il cuolm da quista muntagna es sper la senda clameda "Dorsale del Triangolo Lariano", chi vo da Brunate a Bellagio süllas crastas dal Triangolo Lariano.

Sül cuolm do que üna pitschna chapella a fuorma da piramida; süsom po que vzair il panorama sü tuot il Lej da Com, la Planüra Padana e las muntagnas d'intuorn.

Suot il cuolm, sülla senda da la "Dorsale", do que la Chamanna Riella (1285 meters d'otezza), gestida da la secziun da Com dal "Club Alpino Italiano" (CAI).


</doc>
<doc id="7317" url="https://rm.wikipedia.org/wiki?curid=7317" title="Muot San Primo">
Muot San Primo

Il Muot San Primo (Rumantsch Grischun: "Munt San Primo", talian: "Monte San Primo") es üna muntagna da las Prealps da la Lombardia da 1682 meters d'otezza, illa Provinza da Com. El es la muntagna la pü ota da l'uschè dit "Triangolo Lariano", chi es il territori traunter ils duos rams dal Lej da Com.

Tuot la muntagna as preschenta scu üna granda crasta cuverta d'erva; sül cuolm do que üna crusch ed ün'ota antenna. Da quist lö po que vzair tuot ils Lejs da Com, Maggiore e da Lugano, ils territoris d'intuorn e'ls Alps.

Illa zona est da la crasta do que l'arivi da l'implaunt da runals, chi ho inizi als peis da la part nord da la muntagna.


</doc>
<doc id="7319" url="https://rm.wikipedia.org/wiki?curid=7319" title="Detgas e praulas da Tujetsch">
Detgas e praulas da Tujetsch

Cura quels dado igl uaul ein ira inagada a mesiras enta Maighels, han ei era dau in clom ad in vischin da Selva per far vegnir quel cun els. Quel ha dau per risposta: „Vus mu mai, avaun tga vus saigies vidain; sund ju schon era lo!" Ils umens ein ira vinavon. Cura ch'els ein stai enasisum. l'alp da Tschamut, vegneva il da Selva per o sper la caplutta da s.Clau en. Mo cura ch'ils umens ein serabitschai en tegia da Maighels, durmeva il da Selva schon uras ora en treglia. - Quei era il striun da Selva ch'ei han lu mess vi cun catschar cugns.

Inagada per igl atun vi mava in catschadur a catscha. Quel ei serabitschaus entochen sill'alp da Tschamut e viu sper in begl da piertg ina hazer bial'uolp, ch'era rentada cun in sughet vid il begl. Enaquella ch'il catschadur vul sittar sin ella, stat l'uolp sillas combas davos e fa spergaments, sco sch'ella rugass da buca sittar. Cura ch'il catschadur ha viu quei ha el giu cumpassiun ed ei ius pli vitier. Vesend l'uolp quei, ha ella mussau grond plascher, cun far si hazers cumpliments siper il catschadur. Sin quei ha el vuliu tagliar il sughet e schar liber l'uolp, mo da quei vuleva l'uolp saver nuot, bein aber dat ella d'entellir ad el cullas toppas e culla bucca, ch'el dueigi disnuar tut ils nuvs ch'eran el sughet. Mintga gada ch'el veva disnuau in, sche litgava l'uolp siu maun. Cura ch'el ha giu fatg ora tut ils nuvs, ha l'uolp dau il tgau ed ei ida dalla plaunca si; mo ella mirava trasora anavos e deva il tgau sco per engraziar. Tuttenina ei l'olp stada stulida. - Quei era ina paupra femna, che stueva far la stria e leva buc. E sin quella moda eis ella vegnida liberada.

La stria dalla schuba cotschna vegneva mintg'onn la primavera si e da Crestas en, a Rueras. Cura ch'ella vegneva vevan ils purs bugen, pertgei che lu dev'ei adina buns onns.

Inagada ein ils da Tujetsch i a catschar gl'uors e vegni sper in ur d'in uaul. En in hui ei gl'uors staus stulius ord lur egls. Avon che turnar a casa ein els sesi giu sin ina bellezia buora scursada e marendau pacificamein. Duront ch'ei magliavan catschavan ei en lur cuntials ella buora mo senza malart. Tuttenina vesan ei che quella buora perdeva saung. - E quei era ina stria ch'era uors epi sefatga buora.

Si Caschlè eis ei ina gronda platta, nua ch'ins vesa aunc oz ils peis dallas strias, ch'ein nudai en el crap. Sin quella platta schischevan ils cavrers bien a savens, mo mintga gada cura ch'ei sedestadavan eran ei sper la platta giu. Gie, in era inagada schizun tochen giu Rodunda cura ch'el ei sedestadaus. Quei di ch'il prer ha scungierau il striegn, ruclav'ei buca legher crappa sur el ora. Mo el veva si la stola ed aschia savevan las strias far nuot dil mal. Mo inaga cura ch'il prer leva ira enta Zarcuns vev'el emblidau la stola e; cu'l ei staus en ord Camischolas, sch'udevan quels che mavan ordavon e che vegnevan suenter: „Stuschei, stuschei, il ner vegn." Enaquella ei la lavina vegnida giu e satrau el.

II paster dil cuolm Davi ei ius ina sera ad entscheinas cun sias vaccas ch'ina da quellas peglia tuttenina naven cun ina stermentusa canera, vi e dallas plauncas giu ed ord ils egls. Tut encurir in'entira sera e notg ora ha gidau nuot. L'autra - damaun era la vacca en stavel cun tschellas e muncava nuot, deno ch'ella veva spigias garnun ellas greflas. Quella stueva esser stada lunsch enzanua!

Inagada vegneva in da Surrein neu Sedrun a messa. Cu el ei staus giu sur la punt digl uaul Surrein ha el viu leu pasculond treis cavals che vevan si bellezia sialas. El seglia sin in da quels e quel porta el cun ina stermentusa spertadad lunsch, lunsch naven en tiaras jastras. Tutteninaga er'el ord il mund ed el Tirol e saveva buca co. En buca ditg eis el vegnius ellas miserias ed avon che murir dalla fom ha el pertgirau pors in tschuppel onns. In di ha el entupau ina femna veglia, che saveva romontsch. Quei er'ina che saveva pli che mo far si paun. Quella ha lu dau d'entellir ad el, co el stoppi far per vegnir a casa. El stoppi gl'emprem ira cheu e cheu e lura anfliel in cavagl cun si siala; el dueigi lu siglir sin quel e setener vid la bèra. Cura ch'el seigi sper la mar dueigi el siglir sin tschei cavagl che seigi leu, epi seigi el gleiti a casa. Il da Surrein ha fatg sco la veglia ha detg ed ei staus en in giena, gie, spert sco il cametg, giu sper la punt digl uaul Surrein. Cheu tuccav'ei grad da nozaas. „Tgi o nozzas?" ha el dumandau. Quella e quella ha in detg e quei era sia atgna dunna, che maridava cun in auter. Sin quei eis el currius sin baselgia e sco ch'el ei staus leu el mument ch'il prer leva enzinnar en ils spus, tila el sia capetscha avon igl altar. Sin quei ha il prer dumandau, tgei ch'el vegli. Il da Surrein ha lu detg, ch'el seigi igl um da quella spusa. Sin quei ha il prer buc'enzinnau en quels dus, mo il gentar da nozzas han ei tuttina magliau e giu legher. - Quels dus han lu aunc viviu ditg ensemen e sch'els ein buca morts, sche vivan ei aunc ussa!

Ina sera da stgir miravan treis frars da Rueras orda finiastra e lura han ei viu ina caura dad aur che tarlischava sco ina cazzola si spel casti da Putnengia. Sin quei ein ei i per pigliar ella, mo han viu nuot pli. - Quei era in scazi zuppau, ed ins stueva ver ina certa caussa per vegnir vitier.

Inagada mava in buob cun siu hab a caschar. Tuttenina vesa il bab buca pli siu buob. Cun clamar e clamar ei quel vonzeivi vegnius siado dal dutg, che cuora sper igl Uaul Nual giuadora. Il bab ei buca pauc surstaus e damonda il pign nua ch'el seigi staus. Sin quei di il buob ch'el seigi staus en ina resgia dad aur, nua che nanins resgiavien cristallas. Il resgiem eri sco il sulegl e l'aua che menavi la roda eri tut pleina da pedras custeivlas. Il bab ha lu era mirau el dutg, mo viu nuot.

In scolar dalla scola nera ha detg inagada siper ils da Sedrun, che sil Drun ella greppa seigi in grond scazi zuppau. Mo negin ha vuliu pagar ad el enzatgei da cavar sido quel e perquei ei il scazi aunc adina zuppaus el Drun.

Mintg'onn vegneva in signur da zanunder lunsch neutier en Tujetsch e mava giun Cavorgia ella greppa sut la caplutta de s. Leci per ina butteglia plein aur, che culava ord ina fontauna. Ei mava adina in entir onn avon che quella seigi pleina e lura turnava el a metter suten in'autra. In onn ha el lu detg als Tujetschins: ussa seigi el rehs avunda e vegni buca pli. Sin quei han ils da Cavorgia encuretg ditg e liung quella fontauna mo mai anflau nuot. E sch'ella ei buca schigiad'en, sch'eis ella aunc oz leu.

Ina notg tuttenina ha ei fatg ina sgarscheivla canera on stavel da vaccas, sco sch'ei fuss rut en la pli gronda malaura e tuttina sclarevan las steilas ed era serein. Ils fumegls en treglia han udiu bein e scoiauda co tut las vaccas en stavel sgulavan sul tetg dalla tegia ora, enagiu encunter Mila. Il signun seglia dabot ord tegia e tila suenter il guoter d'aua benedida. La fumeglia ei lu ida suenter ed anflau tut la muaglia en ina retscha osum la pli aulta greppa. Sin quei han els puspei catschau las vaccas en stavel. Mo turnond anavos cun ellas, han ei viu co ei ruclava zugls dalla spunda si. Quei era il striegn.

In di rischlavan ei giu Surrein epi s'ei vegniu in turmegl ed ius cun bunamein tut il fein. Cheu ha in perveseder dabot tratg suenter il cunti aviert e cu quel ei vegnius giudo dal turmegl era el sefuritgaus ella trocca dil giavel; ina clara enzenna, che las strias devan troccas quei di.

In um ed ina dunna da Cavorgia vevan in pop, ni pli gronds ni pli pigns ch'auters pops e poppas. Ina primavera ch'ei luvravan sin in frust agl ur digl Uaul
Cavorgia, vevan ei mess a durmir il pop sut in pegn, buca lunsch naven dad els. Senza ch'ei vesien u sentien zatgei, ei igl uors dalla Val Gierm ius sper quei pegn ora, ha priu il pop pil tappun e purtau el en sia tauna.
Cura ch'ils geniturs han vuliu prender il pop ed ir a casa, han ei anflau ni pop ni stratscha, malgrad igl encurir ch'ei encurevan. Basta, il pop ei staus svanius e sparius per uss ed aunc ditg.
Igl uors ha fatg da mumma cul pop dils da Cavorgia. El nutrev'el di per di - e siu mat adoptiv vegneva gronds e ferms. Suenter tschun onns ha igl uors fetg ina spassegiada cun siu mat entochen Pultengia. Leu avon il casti steva in hazer pegnun cun roma lada e profundas ragischs. Mussond sin quel, ha igl uors detg a siu mat: "Til'ora quei tschaffun!" - Il mat ha empruau e turnau ad empruar, mo il pegn ha strusch dau in schliep. Sin quei ha igl uors fatg: "Ti, ragneret, che ti eis, has nuota giu latg avunda; tei sai jeu nuot aunc zavrar." –
Ed el ei ius cun el dagl uaul Surrein ora e si Val Gierm en sia tauna, nua ch'el ha nutriu el aunc ina ga tschun onns. E lu eis el ius cun el per la secunda gada a Pultengia, per mirar sch'el possi muentar... Quella ga er'ei bia meglier, mo buc aunc bien diltut. Ei ha schluppegiau dil ridischen ellas ragischs, mo la finala ha il mat da Cavorgia tuttina stuiu ceder. "Aunc tschun onns latg-uors, epi va ei!" Detg e fatg!
Suenter la tiarza ga tschun onns, ha il pop da Cavorgia tratg ora il pegnun, sco da trer in pal ord ina classena. Quei ha plaschiu agl uors ed el ha detg a siu pop: "Ussa pren quei pegn per fest e va a casa tiella mumma!"
Il pop ha fatg per camond ed ei ius a casa tiella mumma, mo lezza ha nuota enconaschiu el, e teniu el per in vagant dalla comba liunga. El hagi nuota fom e seit ha'l detg alla mumma e vessi bugen zatgei da ruir. La mumma ha vuliu dar in paun, in toc tschagrun ed in cup scotgascha. Mo il schani magliadrun ha dau ina cullas ragischs da sia fest vid il paner che tut ils pauns ein dai giud clavella. En in hui ein ei stai magliai e svani, crusta e miulas, ruba, e strubas! Mo quei ei buc aunc stau avunda! Culla roma da siu fest-pegn ha el scuau tut ils tgaus-tschagrun giud ils perseuls dallas finiastras e magliau tuts: ils dirs ed ils verds, ils sbutanai e cavergnai, ils bials e macorts, ils murglinus e mulaunus! Quei ha fatg seit; el ei ius en tschaler ed ha buiu ora dus scutgès scotgascha en dus sitgs. La mumma ha entschiet a far sfracs e dau ad el dal magliadrun e buèdragl...
Cheu ha il pop da tschels onns schau siglir la chicra, ei ius giuadora e sill'alp Pazzola, nua ch'el ha svidau gl'entir tschaler purment: magnuccas, panazuns e tschagruns e purtau quei tut alla mumma, schend: "Cheu has in entir tschaler d'alp per quei tec paun e tschagrun!" Epi eis el puspei ius dad esch ora e peis a pèr o Mustér el tschaler dalla claustra per siat buots vin vuclin ch'el porta sco da far termagls, ina si dies e treis a treis sut bratsch... Vegnend avon casa, ha el mess giu quella sauma-vin ed ha detg: "E cheu has vin per quels dus sitgs scotgascha" ed ei ius dalla val oragiu.
Staus ch'el ei a Cuera, vegnend dalla tiara giuadora, eis el sepladius sco fumegl tiel burgameister dil marcau. Per pagaglia ha el dumandau nuot auter che d'astgar dar al patrun ina frida giu pil dies. Quei signur ei staus cuntents aschia, secartend d'haver fatg in bien marcau. Mo vesend la terribla forza da siu fumegl, ha el entschiet a survegnir la trembletga ellas caultschas. Nuota curvien ch'el studiava di e notg, co far el ord ils peis "quei glimari dalla Cadi" e prighel grond da Cuera.
In bi di ha il patrun da Cuera tarmess el giu gl'uffiern per la frina ch'ils giavels hagien mulau per el. Il burgameister dat ad el siat sacs vits e manegia: Quei po tonscher! Mo il da Cavorgia engrazia per quels "scarnuz da Cuera", va en nuegl, sturnescha treis bos, tilla giu la pial a quels, cuntscha ensemen ellas e va cun quei sac da leusi engiuviars ils mulins da Cuera. El damonda la frina, mo ils giavels rian e dian: "Ti pos esser in tgaper ner dalla Cadi!" - Mo paupers giavels quella ga! Els survegnan ina tanienta purziun ieli da costas ch'els han bugen purtau neutier la frina el sac grond...
Turnaus a Cuera la sera cun quei malterun frina carnun, ha el manegiau si pil burgameister: El deigi dar l'autra ga enzanua pli da maneivel da mular, pertgei che da quels muliners aschi maltratgs hagi el aunc mai entupau! Il burgameister ch'era in veritabel Cruarun, ha denton speculau: L'autra ga fai ir il schani giu gl'uffiern per daners! Gliez pudess ira tondanavon sil viv che nos parents fan flucs cul cherli da Cavorgia.
Buca ditg ed il berox da Cavorgia sto ir egl uffiern e dumandar il tscheins dils capitals, investai leu dals da Cuera. E prendei mira! Ils giavels, frabiziechels dils da Cuera, che vevan aunc semnau dapertutanavon sillas costas sidengiu las nodas brinblauas da tschella ga e che savevan cun tgei patagner els vessen da far, han immediat pagau il tscheins sin crizzer e cutrin, ed ein stai cuntents ch'ei vegnien libers da quei schani dalla braunca gronda.
Returnond il fumegl siadó dalla banca dils da Cuera cul tscheins e tscheins dil tscheins, ha siu patrun e burgameister da Cuera pegliau tema sin snarir. Essend quei di igl onn dalla pladida ual entuorn, ha il mat digl uors da Val Gierm e herox dalla Surselva ferma, dau ina tala frida al maluardau signur da Cuera, ch'el ei sgulaus sc'in paliet entochen sil cumà dil Calanda, nua ch'el ei splatergnaus petta-plat enamiez la pli aulta preit-crap. - Cura che la bova gronda dalla Surselva sezuola mintgamai enviers Cuera, miran aunc oz certs signurs cun sgarschur enasi encunter la tschema dil Calanda, nua ch'els observan tremblond in tac tgietschen!

Ina gada era ei enta Strem in buob, che pertgirava la muaglia, ed ei era il di da Sontgilcrest. Mo quei buob saveva buc, ch'ei fussi Sontgilcrest. Lu ha el viu duas femnas, che fagevan camischas. El ha enconuschiu quellas ed ha dau ad ellas da sia marenda. Ellas han magliau mo caschiel. Avon ch'ira naven, han ellas detg ad el: „Mira che ti hagies oz tias genetschas ensemen, pertgei ei vegn aunc ina burascla!" E beingleiti eis ei vegniu ina terribla malaura cun neiv.

In schliet onn stuevan ils pasturs d'alp savens vegnir culs armauls ella bassa. In di vegnan dus pasturs culla biestga a Surpaliz, da l'autra vart da Selva. Pertgirond leu lur biestga observan ei da l'autra vart sin Scharinas in um ed ina femna en in dutg. Quels mavan pil dutg sidengiu a turschond l'aua. Sin quei di in dils pasturs siper l'auter: „Lein mirar bein, tgei quels dus cheuvi fan plaunsiu!" Buca ditg, ed els vesan, ch'ei seglian dil dutg giu, tochen tier la seiv, che sparta la pastira dil prau. Igl um seglia lu sur la seiv o el prau e dat a tiara. La femna semetta culla bratscha silla seiv e mira riend, co gl'um leva si. Igl um cuora dal prau si, tochen ch'el arriva si tier ina casa da mises. La femna cuora suenter la seiv vi tochen tier quella casa. Ussa semettan domisdus siper la casa in sper l'auter e lur vestgadira ei vegnida tut alva. L'auter di ha ei dau neiv tochen ella bassa.

Plirs umens en la tegia dall'Alp da Tgetlems (midada dalla Alp da Tschamut!) han ina ga da bi clar di udiu damaneivel da tuttas sorts ramurs e scadanems, sco sch'ei ruclass leu dallas plauncas giu preuls e calderas, stgellas e stgalins, tut ch'ei zaccudeva la tiara. Ei van ordaviert e vesan sisum il fil dalla pézza in um, che mava vi e neu e sdermenava in fazalet alv, sco sch'el spuentass mustgas. Beingleiti ha ei dau neiv entochen la val.

Sill'Alp da Tiarms ha il paster viu ina ga ina dumengia beinmarvegl, cura ch'el mava cun sia caschada dadens la tegia enasi, sur ils platius dado la Val Vaglieuna, duas femnas, ina tut en tgietschen e l'autra tut en alv. Quellas mavan d'in crest a l'auter e perfin sin ils malsegirs grugns e fagevan sco d'encurir flurs. Ei era in di da stupenta bial'aura. Suenter ch'il paster ei staus o las pégnas da Calmut, eis ei vegniu ina brentina ord la Val Vaglieuna; en cuort eis ei stau freid e mitgiert e prest ha ei entschiet a plover, dar garniala e never da tala maniera, ch'ei han bunamein stuiu schar ira las vaccas a frusta ed aunc quella sera stuiu ira cun las caschadas giu ella val.

Sill'alp Caschlè seteneva il striegn si fetg bugen e fageva il barlot sin ina platta, che senumnava la platta dil barlot. In spiritual ei ius si ed ha benediu quella platta, aschia ch'il striegn ha stuiu ceder da quella e sin la platta ha el tagliau en il num da Jesus. Cura ch'el vegneva engiu, leva el beiber aua ord in dutg. Cheu vegnev'ei giu carpuna, per impedir quei. Il spiritual veva denton negina tema da quella crappa. Las strias han griu plein rabia: „Ina gada che ti has buca la scrotta nauscha cun tei, pudein nus schon tier tei!" In pèr onns suenter mava quei spiritual igl unviern, cura ch'ei era ina nevada, da Sedrun a Rueras, ed el veva emblidau la stola. Cheu greschan las strias: „Fagei i la lavina! El ha buca la scrotta." El fui en il vitg Zarcuns davos in clavau. La lavina vegn e pren naven da quei vitg sulet quei baghetg; el vegn ella lavina e miera en quella.
La platta dil barlot a Caschlè ei aunc adina leu cun il num da Jesus lien; ins di, ch'il striegn hagi transportau quella stermentusa platta sin in fil seida dal Badus neu a Caschlè. Ins vesa osum il crap ils calcogns dils calzers dil sunadur dil barlot.

En in'alp da Tujetsch eis ei vegniu ina notg in bov ner, che ha siglientau tut ils stiarls da moda, ch'ei ruclavan in sur l'auter en stavel. Cura ch'ils pasturs han udiu la ramur, ein ei segli ord tegia ed han clamau il sogn num da Diu. Sil fletg ei il bov stulius ed ils stiarls ein stai eri.

Ina sera da stad, duront ch'ils pasturs tschenavan, levan las vaccas en stavel anetgamein si e fuian, sco sch'ellas isassan sil pli fetg. Las tschalareras, che vegnevan a bratsch, catschavan ellas tut empaglia. In grond stierl grisch seglia gl'emprem sur in grep giu ed ils auters suenter. Ils pasturs astgavan buc ira suenter per tema da sesurdar, pertgei ei fuva denton vegniu stgir. L'autra damaun eran tut ils tiers puspei en stavel.

Savens capitav'ei, che biestga mava ordlunder, encunter in malsegir ni direct en quel. Si Caschlè, renomaus pervia da sia platta dil barlot, mava ina ga in armaul, cu ei eran buca leu culla biestga, tut en furia giu encunter l'Ondadusa e dallas pallas giu.
Enasi Val mala mavien duas vaccas dalla pli tessaglia palla viaden, nua che strusch cauras san ira. Ils umens giu Mulinatsch levan cuorer viasi. Mo cheu vevi stalter Paul Venzin giu detg: „Mo schei fa quei; quei ei tschorvament!" La sera ein tut las vaccas puspei vegnidas en stavel.
Dal temps ch'ins cargava aunc vaccas sil Cuolm Davi, era il Tiner, sco aunc bia gadas ius giu la Palla Gronda cun vaccas. Quella palla vegn ozildi segada ed astga buca vegnir pasculada pli. Tuttenina vegn ina vacca afuns e serocla dalla spunda giu. Il Tiner, in um da forza e grondezia sco mai in ella val - el veva aunc surviu sut il papa - ei maneivel ed emprova da tener la vacca. Mo nungrazia! En terments tgaubrochels rocla ella giu el Run. Il paster pign sto spert ira giu e schar saver. Mo vegnend ils umens nua che la vacca havess stuiu esser, encorschan ei ni peil ni pelegn da quella. Leu si vevan ei tut las vaccas!

Il starlèr da Cuolm Davi veva ina notg stuiu levar si. Ei plueva e draccava senza fin e misericordia. Las stiarlas eran levadas e vegnevan giuado ord il muletg. El pren siu fest e sia missla e va en tutta dracca. Mo staus si sper sias stiarlas, vesa el che siu moni-missla fuva tut in fiug, malgrad la plievgia. Ei gida nuot ni pitgar in bugnar. El stermeina pli lunsch il moni e las stiarlas ein stadas mureri.

Il signun da Culmatsch veva rabitschau la rauba a tschaler. Ei era stau in di da calira. El tuorna puspei siadora cun siu targliun. Vonzei vesa el sin in crap in per bials calzers femna. El ha tuttina in tec marveglias e vul prender giu ils calzers. Mo quels ein rentai sco fier vid il crap. El vegn tut freids e sa nuota tgei tertgar, caminond puspei siadora tier la tegia. Quei di aunc ei vegniu ina detga garniala dalla Val Giuv e Culmatsch oragiu.

In di er'ei puspei vegniu el vitg ina partida zagrenders. Quei ha mia tatta raquintau a mi. Quels mavan per l'escha a rugond e tschappond. La dunna dil cauvitg vegn vilada da quella mulesta e sevila mordio sin ina veglia bagorda. Quella fa in pèr smuldidas ed aulza lu il scussal. E tgei vesa l'autra? Il tgau d'ina vacca. L'auter di ei ruclau ina vacca dad els enta l'alp.

Dal Mathias tudestg, ch'era ius a mesiras enta Maighels sin in buc alv da funs las Vals Curnera en, ditg suenter ils auters, e ch'ei staus en avon ch'els, ei aunc ussa la resdada en Tujetsch. Quel ei lu vegnius avon dertgira! (Mira quella detga pli sura!)

Anno 22 ei succediu in remarcabel schabetg orasi Culmatsch. Ei fuva las uras da mulscher e las vaccas ein en stavel in di da bialaura. La fumeglia, in tscheu ed in leu, eran vid il mulscher; il signun pesava ual ina sadiala latg en tegia. Cheu dat ei ina scarsada sco ina lavina e tut las vaccas sco ina camiada ord stavel e d'in rieven giu en ina gonda! Ils mulschèders sin la supia e la sadiala giun plaun, las vaccas naven stulidas senza ch'els sappien co! Ils pasters cloman puspei siado las vaccas e vesan pér uss, che las quater vaccas d'in pur schaian aunc leu en in cantun dad in maun. Ils buobs han marveglias pertgei e perco e vesan lu, che quellas vaccas han tuttas fermau vid la curregia in'enzenna da s.Benedetg. Raquintond quei a sur Venzin da pia memoria, di el, ch'in siu amitg da scola sin pervenda giu S.Gagl, scrivi era d'in semegliont cass. Leu eri il stavel circumdaus d'in mir e tuttenina erien las vaccas dador il mir. Sur Venzin ha allura l'auter onn benedend l'alp, fatg fermar sin la preit dalla tegia in crucifix dil perdun e suenter han ins mai udiu zatgei pli.

Nos vegls vevan ina gronda mulesta culs uors, tuttavia en las alps. Tochen els anno 60 dil 19avel tschentaner, ha ei dau da quels schanis en Tujetsch. Era professer Theobald di en sia descripziun dalla Surselva, 1861, ch'ei detti aunc uors en Tujetsch. Havevan ins cattau ad agur in tal glimari, sche stuevan ins star guardia la notg, scadenar schumbers ni far fiug. Cons pegns ein curdai ella Val Tuietsch per unfrenda da scatschar ils uors! En beinenqual alp vevan ins fatg in claus da mir per tener ensemen la biestga, sch'igl uors era ella vischinonza. Restonzas da tals claus ein aunc en Val Val, a Valtgèva, Nual etc. Nums da Val Uors, Plaun Uors etc. ein aunc oz usitai. Denter auter vegn ei raquintau, ch'igl uors vevi si Mut perfin attaccau il taur; a Nual eri el ius cun zacons purschals. Igl Alexi Hetz vevi entupau in uors vi Plaun-miez e l'auter di vev'el sfraccau in triep nuorsas vi Pazzola.
Il davos uors ha il Tumaisch Riedi (Madleiner) da Rueras sittau vi si Caschlè. (Riedi viveva aunc 1865). El eri perfin staus amauns inaga ad in. Ei eri dus ensemen e cun la muniziun ch'el vevi, er'el mo vegnius da blessar in e stuiu ir a casa per quei di. L'auter di ha el aunc fatg vegnir auters catschadurs. Schegie ch'igl uors veva piars saung, han ins buca pli anflau el. Igl onn suenter han ins anflau l'ossa dad in ch'era ruclaus.

In catschadur ha mintgadi purtau in camutsch a casa. Quei ei curdau si alla glieud. In auter catschadur ha dumandau el, sch'el savessi vegnir inagada cun el a catscha. "Pertgei buc?" ha igl emprem catschadur detg ed els ein i in di en las Vals da Curnera. Spert han ei viu in camutsch. L'auter ha vuliu sittar, mo igl emprem ha buca vuliu. L'auter ha viu da lunsch, ch'il camutsch vuleva fugir, mo saveva buca. Lu eis el ius vitier e viu ch'in rustg teneva il camutsch per ina comba ed aschia saveva il camutsch buca ir. L'auter ha saviu che quei era buca zatgei gest. Il rustg, quei era il giavel. Lura ha l'auter detg: "Jeu mon a casa. Ussa sai jeu che ti sas far striegn." Ed el ei buca pli ius cun quei catschadur.

Ina damaun han ils pasters da Tgatlems viu, che endisch persunas mavan cun ina bandiera alva da sumfil si. Encunter sera cura ch'ils tiers eran en stavel, eisi vegniu ina nebla stgira ed ei ha dau in grond uradi. Ils animals ein vegni pri ord stavel e purtai naven. Lura ha ina vusch dumandau: "Nua lein metter els?" Ils pasters han griu: "Mattei els, nua che vus veis priu els!" Lura ein ils animals vegni sut il Tgiern en e tuts vevan ina spigia salin en las greflas.

Sut Rueras veva in catschadur mess ora estga per las uolps. Quei era gl'unviern. In di ha el anflau ina uolp ligiada vid in caschner cun ina corda. Cun l'emprema egliada ha el viu, che quei era buca zatgei recli, che la uolp fuva buca libra. Perquei ha el buca sittau. El ha tagliau la corda e schau liber l'uolp e quella ei svanida.
L'auter atun eis el ius culs animals a fiera giu Ligiaun. En ina ustria ha la survienta purtau cul gentar siu cunti cun sia noda casa. El ha enconuschiu siu cunti e detg quei ad ella. Ella ha raquintau tut: ella eri stada gl'emprem en ina cumpignia da striegn. La stad cura ch'ils purs fagevien fein, hagien ils striuns fatg in turmegl. In di ha il pur vilau fiers siu cunti el turmegl ed ha blessau quella stria en ina comba. Il turmegl quei era striegn. Ussa ha la survienta priu il cunti e dau anavos ad el ed engraziau, ch'el hagi tagliau la corda. Ella veva enconuschiu el immediat. Suenter ch'ella eri blessada en quei turmegl entras il cunti, savevi ella buca pli ira schi dabot culla cumpignia da striegn e per castitg vevan ei ligiau ella vid il caschner, ed il catschadur veva liberau ella dil striegn. Suenter stueva ella buca pli ira cun quella cumpignia. Ella ha pagau ad el tut ils animals sco engraziament. Ils marcadonts mavan cun biars e suenter ha el saviu vender aunc tuts sin fiera.

In di era il cavrer sil Crap dalla buna veglia sut la Siala. In artg steva sul Rein vi. Il cavrer ha viu la dunna veglia che steva sut il crap en ed ella ha detg ad el: sch'el possi trer in calzer sugl artg ora, sche vegni anavos in dad aur. Mo il cavrer ha patertgau: sche jeu tilel siadora in calzer, sche lu hai jeu mo pli in, ed el ha buca fiers.

Ils pors vegnan mazzai ell'enzenna dil bov e da carschen.
Ils vadials vegnan schai ora ell'enzenna dalla stadera.
Las muias vegnan mussadas da trer ell'enzenna dil bov.
Las nuorsas tundan ins da carschen.
Sch'ei bischa da carschen-matg, sche neiva ei tuttas carschen la stad.
Sch'ei plova da Sontg'Antoni, sche plova ei era da Sogn Placi.
Sch'igl artg ei dadens il vitg, vegn ei ina gronda malaura.
Sche ti smaccas in schnec, sche rocla da vus la pli biala vacca!

Sut il Crap buna veglia, buca lunsch anaven dalla punt, sur Crest Punt ei la platta da striegn ni dil Toni Fidel. Suten sesanfla ina tauna. Ins scheva, ch'il Toni Fidel vevi sut quella platta en siu latg dallas vaccas e fageva siu purment la primavera. Sin quella platta sesevan inagada dus buobs. Tuttenina ei la platta sevulvida ed ils buobs ein restai suten.

Sin Tschamut en Prauina da quei maun dalla punt ei in mir vegl. Sut quei mir ora vegneva adina la sera denter stgir e clar in prer, in um grond cun in cudisch enta maun. Quel mava sper il Rein si ed engiu, e lu eis el puspei svanius. Nus mattauns temevan quel. Sche jeu stuevel ir leu a segar, sundel jeu ida a casa avon ch'ei vegni stgir. Quei prer stueva probabel far penetenzia e leger siu brevier ch'el veva negligiu ina gada.

sesanfla sin in crest dadens Tschamut. Si leu havein nus savens fatg termagls sco affons. Quei ei in crap liung, mess ensemen da plattas, che stattan sidretg sco in cudisch. Quei ha mia tatta raquintau: Inagada ei in buobet vegnius speras ora giu dalla Siala, il paster pign. Ei era in di freid e bletsch. Cheu ei il crap sesaviarts si avon el, sesaviarts si sco in cudisch. Endadens era ei da veser tut pusseivel: ina rucal da rintgas dad aur, pintgas cadeinas dad argien, cristallas tarlischontas, biala vischala ed in per calzers novs, bein fatgs. Ina vusch ha dumandau, tgei ch'el vessi bugen. El ha mirau entuorn, entuorn ed il davos ha el priu ils calzers, perquei ch'el veva freid ed ei plueva fetg, ed el mava pei blut. El veva scaldau ils peis sut sia caura che spundeva aua.
Suenter ch'el ha giu priu ils calzers ei il crap seserraus cun in schem lamentont. Il buob ha udiu ina vusch tresta. Mia tatta ha tertgau, che l'olma en quei crap fussi stada spindrada, sch'il buob vessi giavischau tut quei ch'era da veser el crap. El ha gest giavischau quei ch'el duvrara en quei mument, perquei ch'el veva freid ils peis. El ha buca tertgau pli lunsch, ch'el savessi aunc duvrar dapli. El ei ius a casa cun in pèr calzers novs.

Mintga sera sun jeu ida en nuegl culla latiarna per mirar, sche tuts animals sigien rentai. Mo da Nadalnotg sun jeu buca ida. Jeu hai giu tema, perquei ch'ei dian, ch'ils animals resdien duront che la messa da Nadalnotg vegni legida.
Si Caspausa era ei in pur che mudergiava e carpentava siu muvel. Quel leva buca crer, ch'ils animals resdassien da Nadalnotg duront messa, ed alla finala ha el tuttina fatg ina emprova, per mirar, sche quei seigi ver ni buc. El ei staus sin clavau e tedlau ora. El era sura la palaunca che veva ina ruosna ed el ha veramein udiu a resdond ils animals. Tuts eran malcuntents cul patrun, tuts selamentavan, tgi dallas fridas e tgi dalla maglia. Ina muia ha selamentau, ch'ella stoppi ira ora egl uaul per trer lenna. El carghi memia bia sila schliusa e bastuni ella, sch'ella vegli ruassar in tec e suenter survegni ella gnanc bien fein e mo pauc. Mo quei pegli gleiti ina fin, quella tirania. Ella detschi inagada ina curnada ad el, ch'el stetti sil plaz. Allura ha el tertgau: "Aha, ussa fas auter culs tiers!" e suenter eis el staus megliers ed ha giu bien uorden e mai bastunau pli ils animals, dau da magliar detgavunda ed aschia ha el perservau sia veta da disgrazias.

Sin Tschamut fuva ei igl usit ch'in vischin stueva pertgirar ils pors las fiasta a casa. Quei mava en roda. Inagada ha ei tuccau ad ina matta ualti luscharda ed adina beinvestgida. Quella fuva buca cuntenza ch' ella saveva buca ira a Sedrun a Sontgilcrest cullas mattauns. Ella leva buca pertgirar ils pors. Perquei ha ella dau tissi a siu piertg e la damaun era il piertg ventschius e cu tuts auters fuvan pinai per ira giu Sedrun ha ella griu suenter ad ina autra:
"Giu culla purschalla!
Si culla tschupella!
Miu piertg ei schluppaus!"
Ella ha fatg ina sgnocca per buca stuer star a casa ed ei ida cun las autras a far Sontgilcrest. Per castitg eis ella vegnida scungierada suenter la mort sil Badus. Si leu ha ella stuiu star ella greppa dumengias e luvardis.

Inagada eran zagrenders vegni a Selva. Ina zagrendra ei ida en ina casa, nua che la patruna fageva gest coccas. La zagrendra ha detg: "Da ina!" La patruna ha dau ina ad ella. Lu ha la zagrendra dumandau: "Aunc ina!" E la patruna ha aunc dau ina ad ella. Lu ha lezza dumnadau la tiarza. Mo la patruna ha buca vuliu dar. Sinquei ha la zagrendra detg: ussa dueien las coccas ira ord la cazzetta e da tgamin si. E lu sgulavan las coccas ord la cazzeta encunter il tgamin e turnavan anavos puspei engiu silla platta da fiug, enqualina en la cazzetta ed enquala silla platta ad fiug. Lu ha la zagrendra detg: "Dai a mi aunc ina, sche van ellas buca pli ord la cazzetta." Lu ha la patruna dau ina ed aunc duas, e lu ei la zagrendra ida.

Ina stad ha miu bab segau sper la via vedra. Lu ein siat scolars dalla scola nera vegni speras ora. In dad els ha dumandau il bab: "Taglia ei bein?" Il bab ha detg: "Mo empau!" Lu ha in da quels detg, il bab dueigi dar ad el la faultsch e la cut. El vegli gizzar aschi bein, ch'el stoppi mai pli batter e gizzar la faultsch. Lu ha il bab dau la faultsch e la cut al scolar dalla scola nera. Ed enzacons dis ha la faultsch tagliau bein. In di ha il bab per disa puspei battiu ella. Mo ussa valeva ella nuot pli. La faultsch era striunada.

Ina sera si Tgatlems, ei era pli stgir che clar, han ils pasters viu a mond las vaccas. Ellas eran mulschidas ed ils pasturs levan catschar ellas ad entscheinas, mo els savevan buca pli tener ellas. Tuttenina fuvan las vaccas buca pli cheu. In dils pasturs ha griu: "Mei alli giavel!" L'autra damaun eran las vaccas puspei en stavel ed ellas vevan spigias-terc denter las greflas.

Cura che la muria gronda era stada a Selva, vivevan leu 70 avdonts. Quasi tuts ein morts dalla pesta. Mo dus ein restai vivs e quels eran aunc malperina ed ein i in ord l'auter. In ei ius dalla Punt da Surrein-Selva e lu dalla Punt da Plaun miez orasi Rueras e l'auter ei ius orasi Caspausa da lezzza via oragiu a Rueras. Forsa han quels dus stuiu star sil mund per penetenzia, perquei ch'els vegnevan buca perina.

Ina femna habitava a Selva en ina casa veglia. Ella era ina pulita femna e mava a gidar ils auters. Il fegl, che veva num Vigeli, era maridaus a Gonda. Ils dus davos onns steva ella a Gonda cul fegl. Allura eis ella morta a Gonda. Quella notg ch'ella ei morta, eis ella cumparida cheu en nossa casa dad esch-stiva en. Mia dunna durmeva en stiva. La dunna ch'ei cumparida ha detg nuot. Ella era vestgida bein. Lura eis ella turnada dad esch ora e serrau igl esch culla falla ed ida. Nus vein udiu ils pass, che mavan naven. Ella ha vuliu far da saver, ch'ella seigi morta. Quei era ina buna femna.

Sill'Alp Tgom era ei ina stria cun schuba cotschna. Quella fageva per temps in viadi. Ella mava tochen en Curnera, sur la spunda enasi e siglieva, fagend segls dad ina caglia a l'autra. Cura ch'ils purs vesevan quei, han ei entschiet a tuccar ils zenns e grevan: "Fagei vinavon, avon che Gion e Paul greschan." Cura ch'ils zenns tuccavan, era la stria svanida. Quei era bien, schiglioc vess ei dau garniala. Quei hai jeu udiu dil basat.

Sill'Alp Tschamut ein las vaccas, cura ch'ellas eran mulschidas, tuttenina svanidas naven dil stavel, ed ils paster han buca saviu, nua ch'ellas eran. Els han tertgau, ch'ellas seigien tuttas rucladas. Suenter han ils pasters priu il cudisch d'evangelis ed han legiu igl evangeli da sogn Gion. E cu els han giu finiu da leger, ein las vaccas puspei stadas leu en stavel cullas greflas plein spigias carnun. Ellas eran idas giul Tessin.

Ins ha viu ina processiun a mond naven da Nurschalas, umens e femnas cun resti tgietschen cun ordavon in cafanun. Els ein i encunter il Badus, da clar bi di.

Quei era sco in barometer: Vesevan ins ina signura dunschala cun ina schuba cuorta, cotschna cun capi e cun carolina cotschna a mond a spass sil fil dil Nurschalas si ed engiu, lu spitgavan ils purs ina gronda malaura, in grond stemprau. Ed ils purs che fenavan, fagevan combas per vegnir zacu sut tetg. Ils pasters stavlavan ils animals en loghens segirs, sch'els vesevan la dunschala cul capi e cun carolina cotschna.

In di mava in um da Selva a Tschamut tier sia famiglia. El stueva ir ensi. La famiglia spitgava gia daditg sin el e quei plein anguoscha. Els temevan la lavina. Ussa fuva el sin via e mava sur Sutcrestas. Leu fuva ei il pli segir, buca aschi malsegir sco sur Cargnola. Ventireivels eis el arrivaus tochen tier la caplutta da Sontgaclau. “Ad el è ius ain capluta da Sontgaclau par angraziè, tg'era betga vegniu giu la lavina, tg'el tumeeva, tg'el eera aun adina co, ad o fatg oraziun tier Sontgaclau. Ain quai mumen sai vegniu tut stgir ain capluta. El so tut tge quai munta. El so: ussa sè la lavina vegnida! Ad uscheia sel staus liberaus d'l prighel. Scha'l mava betga ain capluta, sch'er'el morts ain la lavina.”

En la tegia si Culmatsch era ei inagada in signun. Quel veva la moda da sgiavlar. Adina scheva el:"Tg'al giavel porti via!" El manegiava ch'il giavel seigi la cuolpa da tut discletg, sch'ina caussa mava mal. In di ha el sgarmau duas sadialas groma e cumandau al purtgèr da far fiug. Il medem mument ha el derschiu il latg el priel. El ha buca dau adatg e derschiu ora in detg pultaun latg giun plaun. "Poret'al giavel via," ha el sevilau mordio e buca schau vegnir endamen, ch’il giavel seigi adina dasperas, laghegiaus da cudizzar ins e ch’el savess vegnir inagada en persuna e buca mo davos noda.

En quei mument stat il giavel sigl esch tegia en persuna cun bucca rienta – buca tec vilaus – e damonda, tgei ch’el vegli? Pertgei ch’el clomi cun tala ravgia? Il signun ha rispundiu, el seigi in um disgraziau spir dsicletg. “Il bien latg per la tegia entuorn ed ella miarda!” Il giavel era da buna luna ed ha stuiu rir. El ha detg: “Quei ei buca grond discletg, aba, quei ei mo latg.” La groma steva en duas sadialas buca lunscha naven e pinada per far la pischada ed il signun stueva entscheiver a caschar. Lu ha il giavel detg: “Il meglier ei quei, la groma, e quella veis gie aunc cheu. Mo pervia dil latg, quei ei buca in aschi grond donn!” Mo il signun era buca cuntents cun quei, el era aunc adina vilaus. “Mo la groma cheu! Ch’il giavel porti e via quella cul latg e tut.” “Bien!” ha il giavel immediat fatg per camond. El ha priu las duas sadialas groma ed ei ius ord tegia e svanius. E lu ha il signun giu ni groma ni latg.

Il signun da Culmatsch era in um da discletg. El sgiavlava adina. El carteva, che da tut quei che mava en mal, seigi il giavel la cuolpa. Sche mo ina clavella deva giun plaun, ni sch’el scarpitschava en in tarden, ni sche ina mustga murdeva sil nas, sche fuva il giavel l’empudientscha da quei. Perquei era il giavisch adina da vegnir inagada a pugn cul giavel sez.
In bi di da runar giu dals aults da Culmatsch in buordi purment ha il signun giu in grond discletg. Duront ch'el runava a sgiavlond la rauba dalla spunda giuadora sesluetta ina magnucca, la quala el haveva emblidau da marcar cun la crusch, ord il blah e rocla giu en la gonda tut che fema. Aunc ditg suenter mava ei siadora fem e flimadas. (Ei fuva moda da far si ina crusch cun cotgel sin mintga magnucca e tschagrun sinaquei ch'il giavel sappi buca nuscher.) Savens selamentava il signun: sch'el fussi staus sperts avunda da furar la magnucca en las costas cun in cunti, sche spindravi el ella.
Cuort temps suenter daventa in auter bia pli grond discletg. In di da macortaura e freid era il signun da Culmatsch occupaus vid il caschar e quei cun schliata luna pervia dalla neiv che smanatschava da vegnir giu sin l'alp e forsa aunc stuer midar stavel. En quella fatalitad era il giavel senz'auter puspei la cuolpa. Mintga curtè latg ch'el svidava el priel fineva cun ina sgiavlada. Avon che dar cuagl ha il signun aunc giu marveglias, tgei l'aura fetschi. En stavel era la neiv gia setschentada. Sinquei vegn il signun sgarscheivel vilaus e tila cun in calzer encunter il scotgè e grescha quei ch'el po: “Gie, sturnir duess ins èl, tgel fuss sturnius ignèda par adina!”
Strusch finiu quels plaids ch'ei dat ina termenta botscha el mir, sco sch' enzatgi havess cargau il tschep da lenna avon tegia e sdermenau quel encunter la cantunada dalla tegia. Entras la stremblida dat la fueina ensemen. La tschagna (tschaghegna) sederscha cun priel e tut neu amiez la tegia - il priel quasi seviults entuorn - il latg per la tegia entuorn, mo pauc latg restaus el priel. Anetgamein cumpara il giavel sin esch-tegia cun la fuortga entamaun e cloma: “Cheu vegn quel che ti giavischas adina. Tgei maunca ei? Vul forsa sturnir mei?” Il signun da tema e sgarschur fui el tschaler da latg. Il giavel sederscha en tegia cun la fuortga agradora e cloma: “Neu tscheu ti vierm dalla tiara!” Il signun emprova da mitschar enzanua tras ina sgrema, mo adumbatten. En sia miseria sdrappa el siu scapulier orda siu resti. Sco in stausch sesnuescha il giavel in per pass anavos. Vesend ch'ei fuva da far nuot cul signun, tschappa el las duas sadialas groma, penda quellas sin l’elva da sia fuortga, ina per vart e sin schui cun tut e scappa da tegia ora laschond anavos in tuffien da rietscher beglia e buttatsch.

In da Medel ei ius cul tren giu Cuera. A Mustér ha el priu in bigliet sempel
Giu Cuera han ei detg ad el, ch’el vessi stuiu prender in bigliet anavos, quei fussi stau pli bienmarcau. Lu esi el ius ed ha priu in bigliet anavos per turnar si Mustér pli bienmarcau.

Inagada ei ina femna da Tschamut ida cun sia feglia giu Cuera. La feglia veva aunc mai viu puma. La sera ha in pur dau suttetg ad ellas en ina stalla da cavals enamiez in curtin. Leu fuvan pirers. La feglia veva queidas da magliar péra e la mumma ha detg ad ella: “Enzacuns son ins schon prender, quai fo nuet,” e lu ha la mumma scurlau in pirer ed in pèr pérs ein dai giun plaun. La feglia peglia in pér ed entscheiva a magliar. Lura damonda ella: “O la paira se pais?” La mumma ha detg: “O, na, la paira o betga pais!” Lu ha la feglia detg:”Sche la paira o betga pais, vai ju magliau in rustg!”

Inagada era ei sill’Alp Curnera in paster grond. Quel veseva adina la damaun da bialaura ina nebla nera che setschentava sin la Siara da Curnera e cuvreva gl’entir stavel, ch’ins veseva buca pli las vaccas. Ils pasters pigns temevan ed ei han fatg vegnir il caplon da Selva per benedir la nebla, las vaccas, ils pasters e la tegia. Mo la nebla ei buca fugida. Ils pasters han giu curascha. Ina damaun ei il paster ius sin tetg tegia ed ha spitgau la nebla. El ha viu a vegnend da sutsi quella gronda nebla ed ha aviert ora la bratscha ed embratschau la nebla e buca schau liber ella. Lezza ha tratg il paster grond ad ault suls cuolms sil Badus. Leu fuva in pign laghet cun pauc’aua. Il paster grond ha tratg la nebla a funs el lag pign. Lu eis ella semidada en aua. Per cletg ha il paster saviu senudar, ed aschia eis el mitschaus dall’aua freida e dalla mort cun sia curascha. Da lura navei eis ei stau in pli grond lag sil Badus e suenter pli bia aua el Rein. La nauscha nebla ei denton stada svanida per adina. Ils pasters han fatg ina crusch cun crappa silla Siara da Curnera, che stat aunc oz.

Giusut il vitg da Rueras stat aunc oz in begl da lenn per buentar ils tiers. Inagada mava in perveseder la damaun giu Mila a perver. Cheu vesa el ina uolp rentada cun in sughet vid la petga dil begl. El pren ora il cunti per tagliar il sughet, mo l’uolp ha griu sgarscheivel. Il pur ha giu cumpassiun, ha fatg ora ils nuvs dil sughet e schau liber l’uolp. Quella ei fugida dalla punt via egl Uaul da Surrein.
Gl’atun sisura ei quei pur da Rueras ius a fiera giu Ligiaun. Cheu ei vegniu ina femna tier quei pur ed ha detg, ch’ella vegni ad engraziar ad el. El hagi liberau ella. Ella fuvi ina stria, e las strias hagien rentau ella vid la petga dil begl, e sch’el vessi tagliau giu il sughet, fussi ella morta ed ida egl uffiern. Ussa seigi ella liberada dil nausch e secunvertida. Ed ella ha bia gadas engraziau ad el persuenter.

Quei hai jeu viu sco buob. Quei ei schabegiau a Zarcuns sil prau da Martin Valier. Mintg’onn mava il fein da quei prau ell’aria suls cuolms. Sinquei ei igl aug vegl, il Luis, vegnius vilaus. El ha tratg il cunti da sac suenter il turmegl da fein e quei cunti ei staus naven per quella stad. Gl’atun ei il Luis ius a fiera o Mustér da Sogn Martin. Cheu ei vegniu ina dunna da Medel cun in cunti. Quellas femna ha turnau il cunti, che Luis veva tratg suenter il fein sil prau a Zarcuns e detg: Vus veis spindrau mei. Jeu vevel fatg patg cul gianter ed ussa sun jeu puspei secunvertida. Jeu engraziel persuenter e dun a vus il cunti per in survetsch bein fatgs.

Inagada veva in pur in stauschbena. Quel vegneva naven la notg. El ha vuliu mirar tgi che mondi cun siu stauschbena ed ina sera eis el semess el stauschbena, per mirar, co ei mondi tier. Igl ei buca iu ditg, ch’igl ei vegniu neutier enzatgi. Quel ha alzau il stauschbena cugl um ell’aria ed ein i sur cuolms e vals en tiaras jastras. Ei schevan: Teni afuns ils tgaus! Quei han ei detg savens. Il pur el stauschbena ha scarpau giu feglia dalla pumera, nua ch’el mava sutora. El ha viu nuot, mo il stauschbena che mava. La damaun, cu ei ha tuccau da stizzar, eran ei puspei a casa. E tut era vargau. Nies pur ha mai pli giu marveglias da siglir en in stauschbena.

Gion Paul da Camischolas ed aunc plirs giuvens dils mises, da Mulinatsch e Milez eran i a mattauns giu Selva e fatg l’entira notg striegn e barlot e vilentau las mattauns sco la bargada dalla notg fa.
Encunter la damaun han ei tuccau il zenn dalla baselgia da Selva per spass e lu vuliu turnar a mises. Els ein i ditg e liung per igl Uaul da Sontga Brida entuorn ed ein vegni staunchels. Lu han ei detg: Uss essan nus stai tier las strias e quellas han pudiu tier nus! Lein trer ora ils calzers. Ed els han tratg ora e midau quels, il dretg el pei seniester. Lu han ei viu nua ch’ei eran. Ei eran dadens igl Uaul Tschuppina. Da cheu naven han ei schau en ruaus las mattauns da Selva. Quella historia ei vera.

Da gliez temps pertgiravan dus pasters las stiarlas en Val Mila e dus auters en Val Strem. La stad vegnevan els ensemen cun tuttas stiarlas si Caschlè. Quei era legher, quater pasters ensemen sin la Platta da barlot.
Gl’entir di vevan nus fatg legher silla platta, ris ora, fatg beffas cun striegn e strias. La sera vein nus catschau ensemen nos tiers en stavel sur la tegia si, fatg ensemen oraziun ed i a letg e durmiu sco retgs. Tuttenina ha ei suflau, tunau, camegiau, dau garniala e fatg sgarscheivel. Las stiarlas siglievan, burlevan e scadenavan ils saclins. Nus vein pigliau tema e sigli ord tegia per catschar ensemen nos tiers. Ei mavan adina giu encunter las plauncas da l’Ondadusa e surengiu dallas plauncas da l’Ondadusa. Pliras stiarlas eran cotschnas sco fiug e siglievan per tut las plauncas malsegiras entuorn senza ruclar. Cheu ha in dils pasters detg: “Quei ei buca enzatgei recli, nus vein neginas stiarlas cotschnas cun fiug sils corns e silla cua. Nus mein en tegia e schein far peiver il striegn. Quel vul menar nus sutsura, perquei che nus vein vilentau strias e striegn.” Nus vein suandau siu cussegl ed i en tegia. Per segirezia vein aunc mess ora aua benedida e fatg la sontga crusch e pendiu ina latiarna envidada avon tegia. Ei fuva las dudisch dalla notg. Ils pasters gronds eran stauchels dil siglir entuorn, ed ils pigns dalla tema e bargir ed essan gleiti sedurmentai. La damaun essan nus levai baul e mirau da nos tiers. Quels eran tuts el medem liug, nua che nus vevan stavlau els.
Giu els vitgs dalla val era ei stau ina biala, ruasseivla notg plein glina e steilas, han ils da casa detg. Ussa vein nus saviu, tgi che ha mudergiau nus quella notg: quei striegn che nus vevan mudergiau e vilentau gl’entir di avon. Nus vein mai pli fatg beffas cun quellas caussas da striegn.

Si Pardatsch en nuegl ei quei schabegiau. La damaun sun jeu ius si Pardatsch per ina mugia per trer grascha. Jeu vevel diesch ni dudisch onns. Lu hai jeu viu dus vadials en ina cadeina. Jeu sun ius avon nuegl e griu e bargiu, ch’ei han udiu giu Cadentschuns, nua che mi bab arava. Els han udiu e fatg vegnir il frar, per mirar tgei che seigi schabegiau. Jeu hai detg a miu frar, che dus vadials en nuegl seigien en ina cadeina, ed jeu astgel buca ir en nuegl. Lu ei il frar ius en nuegl ed ei era veramein dus vadials en ina cadeina. Senza tema ha el schau liber la cadeina, ch’era buca stretga. Quei vadi, che udeva buca en quella cadeina, ei ius da nuegl ora e svanius. Suenter ei tut stau en uorden en nuegl.

A Tschamut era ei ina matta fetg loscha. Per che tut vesi sia biala vestgadira, mava ella adina pér en baselgia cu tut era a messa. Aschia stuevan tuts mirar sin ella. Perquei eis ella suenter sia mort vegnida scungierada sil Badus, nua ch’ella sa aunc oz sesplenghegiar cun siu resti si per la greppa.

Sut Sedrun eran duas mattauns vid il zerclar. Tuttenina han ellas udiu ord igl uaul sut Cavorgia ina vusch che scheva: L’ura ei cheu, mo igl um ei buca cheu. Cuort suenter arriva in um sil meglier tut a spruns dils Plauns Sedrun giu ed ha detg: Jeu stoi spert ir a pinar in badugn giuls Rovens. Las zerclunzas, che vevan gest udiu il clom misterius, sminavan nuot bien e levan retener igl um, mo quel ha buca schau metter giud via. Returnond igl um buca anavos da miezdi, han las zerclunzas temiu ed ein immediat idas egl uaul sut Cavorgia per mirar, tgei che seigi schabegiau, e lu han ellas anflau igl um morts spel badugn giu.

Sin Giuv viveva pli da vegl in um pietus che veva num Gionet Beer. Quel meditava ils plaids dil paternies, ch’el scheva plaunsiu da bass, schi ditg, ch’el veva dad ir da Giuv tochen Zarcuns, ch’ei bunamein in’ura viadi. Sin quei viadi ei Nossadunna in di cumparida a quei um da Giuv. Ella ha empermess, che da cheu naven vegni ei adina a dar graun en Tujetsch. Tochen lura deva ei buca graun en Tujetsch. Sin quei han ils vischins baghegiau ina baselgia en honur da Nossadunna a Zarcuns, e mintga sonda naven da Sogn Placi tochen Sogn Michel fa l’entira vischnaunca, priu ora ils dadens gl’uaul, per engraziament ina processiun en la baselgia da Zarcuns, e leu vegn fatg messa, sunau orgla e cantau veglias canzuns romontschas e rugau, che Nossadunna laschi madirar bein il graun en Tujetsch.
La baselgia ei ornada cun bials maletgs da Nossadunna. In maletg fetg vegl muossa Gionet da Giuv, che stat enschanuglias avon Nossadunna, e sigl altar ei ina statua da Nossadunna vestgida sco ina regina cun in bellezia mantel tessiu. Ils Tuatschins tegnan ault quei liug e fan enqual pelegrinadi tier Nosadunna enta Zarcuns e speronza semantegn quei era da cheu naven.

In per umens da Sedrun eran i enta Pardatsch vid la sort. Cu els han entschiet a resgiar in pegn, sei vegniu o saung. Mond ils umens encunter casa, han ei udiu il zenn da miert. Quel ha tuccau dus cuors, ed ils umens han immediat saviu, ch'ina femna seigi morta.

in da detgas, quel veva num Giusep Riedi, scheva per spass: «A casa vai jeu enzatgei fetg intressant. Jeu hai ina gaglina nera, che fa ovs alvs.»
Sche jeu vess da nescher aunc inagada, vegness jeu ina gaglina. La gaglina, cu ell' ha fatg gl'iev schon avon ch’il solver, ha fatg tut.
Sch’ei fuss buca pil fein, gnanc segass jeu!
Avon che murir, lasch jeu la veta!
Jeu hai giu mo dus buobs, a perquei ch’igl ei stau dus buobs, vai jeu grad tratg si omisdus.
Sche vus leis maridar, stueis observar ina caussa: Schar stgisar!
In mattatsch ha detg al bab: «Buca sega leu! Leu vai jeu schon segau.» Il bab ha detg: «O sche schevas pia!»
In buob lavava scrottas en in dutg d'aua tschuffa. In che mava speras ora ha detg: Quei ei aua tschuffa da lavar! «Il buob ha detg: «Quei fa nuot. Quei ei mo scrottas da tschetsch!»

Better ad jarva la primavera da digren, arar da carschen.
Metter truffels da digren.
Schar ora ils vadials sin pastira da stadera.
Ed ir a mises pli bugen da stadera, ch’ei mondien grad.
Mazzar ils pors l'enzenna d'il bov ni dil liun.
Tiella fumitgasa mazz'ins buca bugen ils tiers.
Tagliar giu ils cavels alla buobanaglia da glina nera, ch'ils cavels vegnien ners.
Cular pieun da digren, ch'el mondi buca surora el parlet.
Tiels peschs vegn la carn eventual bletscha, tiella fumitgasa marscha.

In di ch’ei era fiasta gronda a Sedrun, pertgirava in buob las vaccas sin Vons. Duront ch’ei fageva messa giu la val, ein duas bialas mattauns en resti da fiasta, vegnidas tiel buob. Il buob ha schon enconuschiu ellas. Las mattauns han risdau legramain e sturnegiau cul buob. El ha dumandau ellas, pertgei ch’ellas seigien buc idas a messa.
Ellas han detg, quei astgi el buca saver ed el dueigi dir a negin carstgaun, ch'el hagi viu ellas cheu, schiglioc fetschien ellas el schi manedels, che las gaglinas sappien magliar si el.
Quei paster ei ius plitard giul Schuob. Suenter plirs onns eis el turnaus a casa. El ha dumandau, sche quellas mattauns vivien aunc. Ina vivi aunc, ed ina seigi morta, han ei detg. Quei e stau avon circa tschien onns. Quei buob veva num Celestin. Miu bab ha enconuschiu el bein.

In um ferm era il Gion Tschamun, il Gion ferm da Rueras. Inagada levan els far la punt sul Rein giu Mila. Ei duvravan siat, otg tochen diesch umens par trer via las travs. Cun els era il Tschamun. El ha catschau il zappin en ina trav, ha tratg via sil plaz ella persuls, e lu ha el detg als auters: «Cura che tuts vulan gidar in tec - cura che mintgin rabetscha ina trav sil plaz, ei la punt gleiti fatga! » ed ha mess siu zappin si dies ed ei ius a casa.

e ius giul lag a trer lenna cun siu bov. El veva da cargar ina buora, mo quella era schelada en la neiv ed en la glatscha, ch’ei era nunpusseivel ad el da far liber ella, ed el ha stuiu vegnir a casa senza la buora. Cheu vesa el a vegnend gl'um ferm, il Gion, ed el ha dumandau: «Gion, vul ti buca gidar mei a cargar quella buora?» «Bein, bein, sco jeu pos, vi jeu schon gidar.» Ed el ha catschau en la sigir en la buora tochen moni, ed avon ch'il pur seigi pinaus da gidar, veva il Gion schon alzau la buora sin la sliusa cun glatscha a tut.

In da Medel era staus malsauns il settember sin murir. Denton eis ei vegnius meglier. Gl'october ei siu cumpar vegnius grev malsauns. E gl'emprem va a visitar il malsaun e damonda, co ei mondi. «O, cun mei va ei mal, jeu stoi murir.» Gl'emprem di sin quei: «O, ti has bi murir. Ti ch’has scudiu, ti eis staus ad uaul, has fatg tut. Uss has ti peda da murir. Aber jeu, che vevel fatg nuot!»

In da Medel vul far pals da clauder. El entscheiva giudem il pegn a taglia giu la roma tochen sisum. Lu tratga el: «Da vegnir engiu, savess ju far empaglia miu resti.» Parquei setila el o bluts a metta il resti giun plaun. Strusch entschiet a seruschnar dil pegn sromau giu, ch'el seleischna dil pegn giu toccadem. En dies mir'el ensi encunter il pegn, ch'era tut plein saung, e cloma: «Ti has aunc giu pli avunda che jeu!»

In da Medel vev'in' ura da Schwarzwald, ch'era rutta. El mava cul perpendechel tiegl urè o Mustér ed ha mussau ad el la caussa. Aber gl'urè leva l'entira ura per pinar. Mo il da Medel ha detg: «L'ura va schon, mo quel cheu va buc.

Inagada ei in da Medel ius a Mustér. Leu ha el fatg dar in bigliet tochen giu Sumvitg. El tren ha in camerat dumandau: «Nua vas ti?» L'auter di: «Jeu mon giu Sumvitg» Cu el ha mirau sil bigliet, ha el viu, ch’ei fuva si Turitg. Lu di el si per siu camerat: «Patratga, quella gada han quels dalla viafier pigliau la barba! Jeu hai cheu in bigliet tochen giu Turitg, aber ira mon jeu mo giu Sumvitg.»

ha fatg siat onns paster grond sill'alp Cuolm Cavorgia. Ella scheva crescher la jarva schi biala e plein latg, ch’ils pasters stuevan mulscher las vaccas treis gadas per di, inagada aunc da mesa notg. La fumeglia d'alp ha saviu nuot. Mo in di ha il paster pign viu vid il pèz, ch’il paster grond er'ina dunschala. Mo el ha scumandau ad el da dir ora, schiglioc fetschi ella sfundrar el. Mo il buob ha buca pudiu cuescher ed ha detg alla fumeglia d'alp ch’il paster grond seigi ina dunschala. Lura levan ei buca pli schar far ella paster grond sill'alp Cuolm Cavorgia. Lu eis ella ida, mo il buob ei sfundraus sco ella veva smanatschau. La jarva da Sontga Margretta e secada dapartut; mo aunc ussa eis ella medischina par glieud e tiers.

A Rueras fagevan ei tscheiver e legher e lu grevan ei :
«Péra mondi preit e paglia! Mo ch’ei resti la panaglia!»
Lu ei vegniu giu la lavina giu dalla Pulanera ed ha mess sut la gronda part dil vitg e la panaglia era giu Mila sin la lavina. Quei ei stau la pagaglia per las beffas. Quei ei stau gl'onn 1749. Il farrer da Saedrun mava enta Rueras tier quella disgrazia ad ei vegnius en la lavina a Zarcuns. Ei schevan, che las strias da Caschlè hagien fatg vegni quella lavina, perquei ch’il farrer vevi benediu la platta da barlot.

Inagada mava in giuven da Camischolas per ir a mattauns naven da Camischolas on Gionda e per la medema via mav'era in giat ner e greva: «Da vegnir anavos mon jeu plaunsiu! Da vegnir anavos mon jeu plaunsiu!» El ha detg quei traso tochen ch’el ei staus on Gionda. E lu cu el ei staus o leu, ei il giat svanius. Quei giat era striegn en la figura d'in giat sco quella dunna da Glion, che mav'en la figura d'in cavagl.

In signun ei ius cun siat, otg magnuccas, ch’el veva engulau duront la stad, a casa. Suenter la mort eis el vegnius sin tetg-tegia ed ha griu. Il signun en tegia ha buca saviu tgei far. Il davos ha el dumandau quel sin tetg, tgei ch’el vegli. E sinquei ha quel detg: El hagi engulau siat magnuccas. Ils parents dueien pagar il donn. Quels han fatg quei e suenter ei il signun buca vegnius pli sin tetg-tegia.

Ils tiers vesan il barlot e teman, mo di san ei nuot. Nus pervesevan en nuegl las vaccas; mo ina tumeva, ella sestrunglava culla cadeina. Quei tier ha viu il barlot e suenter hai jeu bess aua benedida, e lu ei la vacca stada ruasseivla.

Inagada da bi di suenter miezdi sun jeu vegnida da Surrein giun Cavorgia cun in bov, che treva la schliusa, a lu spegl uaul da Giepa ei il bov sespuentaus ed ei ius sur mei ora cun schlius'e tut. Jeu sun dada giu silla fatscha, mo fatg ha ei nuot. Quei ei stau ina miracla. Quei ei schon stau striegn, senz'auter. Quei e schabegiau cun mei.

era nauschs cul pievel. El leva prender ina matta da Selva a Putnengia. La via vedra era in miserabel trutg pli engiu sut il stradun. Leu mava il castellan culla spusa ed il bab dalla spusa suenter. Cu els ein stai en spella buola Bullatscha, ha il bab dau al castellan cul fest, che quel ei ruclaus giu en la Bullatscha, el Rein, ed il bab e ius culla feglia a casa enta Selva.

eran dus pasters. Il pign ei in di ius silla platta dil barlot ed ha fatg beffas cul barlot, il paster grond ha admoniu da buca far tuppadads cul barlot. Il pign ha detg: «Tgei va quei sidengiu a mei?» La notg ha ei tunau e camegiau, ed ils pasters tumevan, ch’ils schetgs mondien en malsegir. Ei era ina stgiraglia entuorn, entuorn! Ils pasters udevan adina a vegnend tiers, udevan ina canera, sco schei mass speras ora in'entira caschèda tiers, mo vesevan nuot; ei era stgir, stgir! e tonaton schischevan ils tiers el stavel.
Quei era il castitg pil paster pign. Il barlot ha cudizzau el. E la damaun era ei stupenta bialaura, ed ils tiers eran ruasseivels.

Jeu sun ius ina dumengia si Culmatsch. Lu hai jeu entupau treis mattauns. Mo quellas han scumandau a mei da di ora, tgi ch’ellas seigien, schiglioc vegn juu manizzaus empaglia, schi manedels, ch’ils tgapers sappien magliar si mei.

A Selva ei ina zagrendra ida en ina casa ed ha dumandau la mumma da casa in cavegl da sia buoba. La mumma ha dau in; e suenter in temps, cu ils zagrenders eran naven da Selva, ha la buoba stuiu ir suenter quels. O Sedrun ha ella pudiu suenter. Ils da Sedrun han vuliu far star anavos la buoba, mo ils zagrenders han detg: “Nus duvrein nuota la buoba, nus essan gliued avunda. Ella vegn suenter senza che nus lein.”
Lu ein quels da Sedrun i dallas Cavorgias ora e stai o Mustér avon ch’ils zagrenders. Lu ein ei i sin claustra a far vegnir giu gl'avat. Lez ei vegnius giu e dau ina benedicziun alla buoba, ed aschia han ins pudiu retener ella.
La buoba ha detg, ch’ella seigi buca ida voluntariamain, ella stuevi ira. Ella seigi vegnida tratga cun stermentusa forza e savevi buca star ni risdar pli.
Ina zagrendra ei era ida en ina casa giu Surrein. En quella casa er'ei ina biala buoba. La zagrendra ha dumandau la mumma in cavegl da quella buoba. La mumma ha buca dubitau bien ed ei ida si surcombras. Leu vevan ei pendiu si la cua dad ina vacca, per in spuentamustgas ni per regurdientscha dad ina vacca. La mumma ha tratg or'ina zaicla e dau quella dalla cua alla zagrendra. Quella ha priu la zaicla ed ei ida. Ell'era in pulit mument naven, che la cua si surcombras ha entschiet a semuentar e mava per las surcombras entuorn a fuss ida tra las preits, sche la mumma vess buca aviert ina finiastra. E lu seigi la cua ida via da Sontg Antoni giu ed hagi suatiu ils zagrenders o sut Bugnei.
Sut la caplutta veglia da Sontg Antoni giu Surrein ei in plaz, nua ch’ei resta buca si neiv igl unviern. Leu ha ina banda da zagrenders satrau ina veglia zagrendra viva. Ils da Surrein schevan: «Glieud viva setiaran ins buca. Quella lein nus salvar, quell'ei aunc vescla. »Mo ils zagrenders han detg: «Na, na, cun otgont'onns sei finiu! Ella sto dar giu.» Lu han ei satrau la veglia viva. Quei liug enconusch'ins aunc oz. Gl'unviern dat ei ina fessa en la neiv, ch'ins vesa il terren.

Gl'emprem levan ei baghegiar la baselgia da Sedrun sin Cadruvi sut la via nova. Ei trevan la crappa sin Cadruvi, mo la damaun era la crappa giu sin quei prau, nua la baselgia stat oz. Ins ei secussegliai sin vischnaunca da baghagiar ella giu leu, nua ch'ella stat oz.
La crappa pil clutger e crappa tagliada da natira, quella deva ei en Burganez. Per quella crappa seigien ei i en e purtau ora las dumengias suenter viaspras, tut la gliued, umens a femnas ed affons. Mintgin purtavi, sco el pudevi; ils affons prendevan in pign, e quei vegnev'ora in detg magliac crappa.

Cu ins ha baghegiau si il clutger, levan ei metter ina crusch-fier sisum, ed in um ei ius si culla crusch sil spitg dil clutger. Allura, cu el ha vuliu metter en la crusch, ha el viu treis ruosnas, e lu ha el griu giu alla glieud, ch'eran giu sil plaz, ch’ei seigi treis ruosnas; en tgeinina el dueigi metter en la crusch? Quels giusut vevan schon saviu, ch'el hagi il schvindel, ed el vesevi treis ruosnas - ei eri mo ina - ed hagien griu si: «En quell'enamiez!» ed el ha manegiau, che la ruosna enamiez seigi la vera, ed ei seigi gartegiau. El ha mess en la crusch ed ei daus giu e staus morts.

Duas zerclunzas eran vid il zerclar giun Dulezi sut la scola da Sedrun. Quellas han udiu ina vusch digl uaul, che greva: “L'ura ei co, mo gl'um ei buca cheu!” Lu ein dus umens vegni dil Run giu encunter gl'uaul Surrein ed han resgiau entuorn in pegn. Lu ei il pegn sederschius, ed in da quels umens ei vegnius sut il pegn en e staus morts. Quei era la mort, che greva.

Inagada er’ ei in um da Sedrun, ch'era ius ad uaul giun Cavorgia. Cu el ei vegnius a casa la sera sper ina gronda preit-crap vi, ha el schau dar la sigir sur la preit-crap giu ed ei era aschi spuretg, ch’ei era nunpusseivel dad ira giu per ella. Ei er'ina fetg buna sigir. El steva vieti mal. Lu eis el ius a casa. La notg ha el semiau dalla sigir, ed el ei levaus en sien ed ei ius per la sigir. E cu el ei staus puspei avon casa, eis el sedestadaus e veva la sigir enta maun. En sien sa quei schabegiar. Quei fan las olmas.

Naven da Surrein vesevan ins la sera denter stgir a clar sin in prau in tac ner, in um, che pertgirava leu siu scazi. Suenter han ins arau quei prau la primavera. Allura, tuttenina levan las mugias buca ira pli, ed il pur ha smuldiu sillas mugias e sgiavlau, e lu ha el udiu a bargend enzatgi ed in sballunar daners, e las mugias ein lu idas e tratg orasi ina manetscha dad in priel. Sch’il pur vess enstagl sgiavlar detg: «Mei el num da Diu!» vess el giu in priel plein daners a spindrau in'olma.

Ins ha detg, ch'orasi gl'uaul Niregl, sin la pastira, seigi ina resgia dad aur, cha las gaglinas savessen sgarsar surora. Mo ins anfla buca ella, pertgei la pastira seigi aschi gronda.

In pur da Camischolas ei ius ina damaun marvegl avon ch’ei tucchi da stizzar per siu risdiv sin in prau. Lu ha el viu oragiu dador Camischolas sin in prau ina famiglia che sulveva. El ha enconuschiu la famiglia, mo mai detg ora, tgi ch’ei eri. Quels vessen fatg, che las gaglinas vessen magliau si el.

Sut Bugnei mava ei pli da ditg enasi ina via da funs. La glieud, che mavan da quella via encunter Bugnei, nua che la via nova vegn en da Mustér, udevan ualti savennes ina vusch, che scheva: «Petg, petg!» e lu han ins detg quei al prer, e quel ha cussegliau da metter leu in petg, cu ei audien la vusch. Allura han ei fatg quei e mess in petg, ch’ins drova per tut las lavurs da primavera e gl'atun da cavar truffels. Allura han ins viu, co il petg ha entschiet a cavar ed ha cavau ora in tierm e mess quel en in auter liug - da bi clar di - e suenter ei il petg staus ruassaivels leu sil prau, ed ins ha puspei saviu prender el. El veva fatg sia lavur. Suenter han ins udiu nuot pli. L'olma ei stada liberada.



</doc>
<doc id="7320" url="https://rm.wikipedia.org/wiki?curid=7320" title="Tiraun">
Tiraun

Tiraun ("Tirano" in talian, "Tiràn" in idiom da la Vuclina) es üna vschinauncha taliauna da var 9.000 abitants in Lombardia, Provinza da Sunder. Ella es la prüma vschinauncha taliauna zieva'l cunfin traunter Svizra e Italia illa Val Puschlev, i'l Chantun Grischun.
Ella es renumneda pella presenzcha d'ün sanctuari dedicho a Nossaduonna da Tiraun, chi as chatta illa part nord da la vschinauncha.

Tiraun as chatta ad ün otezza da 450 meters, i'l punct d'incunter traunter la Vuclina e la Val Puschlev, tar il sbuoc dal flüm Poschiavino aint l'Adda. Ella es circundeda da muntagnas: a süd ils Alps Orobie, a nord la gruppa dal Bernina ed a nord-est la gruppa da la Stielva.

Forsa vegna'l nom "Tiraun" dals pleds latins "inter amnes", chi significheschan "traunter ils flüms"; pelvaira es la vschinauncha traverseda dals flüms Adda e Poschiavino.

Già illa Preistorgia eira que üna zona abiteda dals omens i'l territori, inua cha hoz as chatta Tiraun; pelvaira, do que incisiuns sün grips e sun gnidas chattedas armas dal 18. tschientiner aunz Cristus ed üna stela da l'Eted da l'Aram hoz tgnida tar l'"Antiquarium Tellino".
Tiraun s'ho adüna chatteda in ün lö fich strategic: chi chi vaiva'l possess dal vih e da sieu chastè (construieu düraunt il temp medieval), vaiva eir la controlla da las vias, chi giaivan in Engiadina, al Lej da Com ed illa Republica da Vnescha.
Als 29 settember 1504 tenor tradiziun apparit Nossaduonna a Tiraun e zieva gnit construieu ün sanctuari, chi dvantet il simbol dals Catolics da la val cunter ils Refurmos da las Lias dal Grischun.
Scu tuot la Vuclina e la Val Puschlev,eir a Tiraun det que luottas traunter Catolics e Refurmos düraunt il temp medieval e'l temps successivs; dal 1620 a Tiraun vet cumanzamaint l'uschè dit "Sacro Macello" ("Murdraretsch in Vuclina"), nempe la battaglia finela cunter il Grischun cunter l'imposizun da la Refurma als abitants da la Vuclina.

Il Sanctuari da Nossaduonna da Tiraun es considero la baselgia la pü importanta da tuot la Vuclina.
Als 29 settember 1504 tenor tradizion apparit Nossaduonna a beo Omodeo in ün üert da fig illa part nord dal vih; ella el dumandet da construir üna baselgia in sieu algord.
Omodeo svess promuvet sia construcziun, chi cumanzet dal marz 1505 e vet fin dal 1513. Il sanctuari gnit consecro da l'uvas-ch da Com Cesare Trivulzio als 14 meg 1528
Quista baselgia es da stil renaschimentel lombard, cun üna granda porta da Alessandro Scala da Carona e cun ün orgel fat traunter 1608 e 1617 da Giuseppe Bulgarini. Ella es considereda, insembel cul Dom da Milaun e la Cartusia da Pavia, üna da las baselgias la püs bellas da la Lombardia.
Nossaduonna da Tiraun gnit proclameda protectura da la Vuclina da papa Pio XII.

Illa vschinauncha do que la baselgia da San Martin, il clucher da la quela es dal 15. tschientiner in stil romanic lombard.
Our dal vih, sün üna crasta chi dominescha'l Sanctuari da Nossaduonna da Tiraun, do que la baselgia da Santa Perpetua dal 11. tschientiner. I'l ospizi dasper la baselgia gnivan ospitos ils pelegrins, chi da Milaun e Vnescha giaivan in Germania
A do üna simila baselgia cun ospizi eir poch pü a nord, sülla svessa via ma in territori svizzer: la baselgia da San Rumeri, chi as chatta illa vschinauncha da Puschlev a 1.800 meters d'otezza, süsom üna muntagna als peis de la quela do que il Lej da Puschlev.

Tiraun es cugnuoschida scu la "Meraun da la Vuclina", per cha, scu la cited südtirolais, ho fich vias cun bös-chs dasper ellas e bgers parcs publics.
La cited veglia, chi as chatta sülla spuonda schnestra dal flüm Adda, es auncha hoz in part circundeda da la müraglia feda fer da Ludwig il Mor, duca da Milaun, intuorn la fin dal 15. tschientiner, ed es domineda da las ruinas da la tuor dal chastè da Santa Maria (clameda eir "Castellaccio", nempe "Chastelatsch").
A sun bain conservedas las trais portas d'entrada a Tiraun: la "Porta Poschiavina" (vers la Svizra), la "Porta Bormina" (vers Buorm e'l Pass da Stielva) e la "Porta Milanese" (vers il Lej da Com e Milaun).
A Tiraun do que bgers palazis construieus traunter 17. e 18. tschientiner da las famiglias richas: ils palazis Quadrio, Salis, Merizzi, Visconti-Venosta, Parravicini, Buttafava e Torelli. Percunter eira'l palazi Marinoni (hoz Chesa cumünela da Tiraun) üna veglia clostra dals Augustins dal 15. tschientiner.

Tiraun as chatta a l'incunter traunter duos vias fich impurtantas:

A Tiraun do que duos staziuns da viafier, chi sun sülla medemma plazza; amenduos sun las staziuns finelas da duos viafiers tuottüna na liedas traunter pêr:


</doc>
<doc id="7321" url="https://rm.wikipedia.org/wiki?curid=7321" title="Lia da las Diesch Dretgiras">
Lia da las Diesch Dretgiras

La Lia da las Diesch Dretgiras (tudestg "Zehngerichtenbund", talian "Lega delle Dieci Giurisdizioni") vegi fundà en il 1436, sco la pli giuvna da las trais Lias reticas, era ina allianza da territoris che fa part actualmain dal chantun svizzer dal Grischun.

Suenter che tut ils imperaturs da Toggenburg en il Grischun èn morts han ils subdits fundà ils 8. da zercladur 1436 ina lia. Lieu principal da quella lia era Tavau. Era la Lia da las Diesch Dretgiras era encunter l'expansiun da Habsburg en il Grischun.

La lia da las 10 dretgiras è vegnida messa ensemen da siat dretgiras:




</doc>
<doc id="7323" url="https://rm.wikipedia.org/wiki?curid=7323" title="1436">
1436

L'onn 1436 era in onn dal 15avel tschientaner.


</doc>
<doc id="7337" url="https://rm.wikipedia.org/wiki?curid=7337" title="Malögia">
Malögia

Malögia (talian: "Maloggia u Maloia", tudestg: Maloja) è ina vitg grischuna da 300 abitants en l'Engiadin'Ota che fa part da la vischnanca da Stampa en la Val Bregaglia. L'exclava da Stampa fa 81 km² 

En il passà, Malögia era in alp da Stampa però oz ins vegn in lieu turistic. 

La vitg sa chatta a 1790 m. s. m tranter la riva dal Lai da Segl ed il Pass da Malögia.



</doc>
<doc id="7338" url="https://rm.wikipedia.org/wiki?curid=7338" title="700 s. Cr.">
700 s. Cr.

Enturn 700 s. Cr. entschaivan las singulas linguas romanas a sa distatgar dal latin. Uschia sa separa er la lingua rumantscha dal latin pledà ed entschaiva a sa sviluppar sco atgna lingua.
Quai fa ella in temp parallel cun il talian. Il rumantsch cuntegn en sia fasa tempriva diferents tratgs ch'el parta pli ferm cun il franzos che cun il talian (p. ex. il '-s' dal plural u lil '-s' dala segunda persuna singular dal verb). Enturn ca. 900 s. Cr. pon ins pledar dal rumantsch sco atgna lingua neolatina.

]

</doc>
<doc id="7339" url="https://rm.wikipedia.org/wiki?curid=7339" title="Bargunsegner">
Bargunsegner

Il bargunsegner (u bargunzegner, en grafia dialectala bargunzeñar) è il dialect da Bravuogn (berg. "Brauégn") e conturns en la Val d'Alvra.

Bravuogn sa chatta en il Grischun central e ses dialect pledà ha ina substanza surmirana cun tratgs fitg caracteristics. En consequenza da la Refurmaziun è Bravuogn s'orientà vers l'Engiadin'ota ed ins ha surprendì il puter sco lingua scritta.

Ils emprims dus vers da la poesia "Brauégn vîgl" da Gian Gianett Cloetta en grafia dialectala.

<poem>

</poem>



</doc>
<doc id="7344" url="https://rm.wikipedia.org/wiki?curid=7344" title="Alizée">
Alizée

Alizée Jacotey, meglder cuntschida be scu Alizée (Ajaccio, 21 avuost 1984) es üna chantadura francesa da musica da pop. Ella es renumneda specialmaing per sia prima chanzun, "Moi... Lolita", dal 2000, chi ho gieu fich success in tuot il muond.

Alizée gnit scuverta da la chantadura Mylène Farmer e dal chantautur Laurent Boutonnat, chi dvantent sieus produzents.

Ils 4 lügl 2000 gnit publicheda sia prüma chanzun, "Moi... Lolita", chi anticipaiva la publicaziun da sieu album "Gourmandises" ("Delicatezzas"). La chanzun vet fich success dalum in Frauntscha e zieva in bgers oters naziuns, taunt in Europa scu in l'Orient Extrem; in Svizra ragiundschettan la chanzun "Moi... Lolita" e'l DC "Gourmandises" l'11., resp. la 27. posiziun da la parada da hits.

In duos ans gnit vendieus 4 milliuns copchas da "Gourmandises", dal quêl gnit publicheda eir las chanzuns "L'Alizé", "Gourmandises" (posiziuns 23., resp. 70. da la parada da hits svizra) e "Parler tout bas" ("Parler da bass", publicheda be in Frauntcha e Belgia).

Vi da quist album guadagnet Alizée bgers premis, scu l'"NRG Music Awards", il "World Music Awards" e l'"M6 Awards".

Eir il seguond DC d'Alizée, "Mes Courants Électriques" ("Mieus currents electrics"), gnit prodüt da Mylène Farmer e Laurent Boutonnat. El gnit publicho ils 18 marz 2003 in Frauntscha insembel cun la chanzun "J'en ai marre!" ("Eau and he avuonda!").

Album e chanzun vettan bun success in Europa ed Asia; in Svizra ragiundschettane la 13., resp. la 5. posiziun illa parada da hits. Da l'album gnint publichedas eir las chanzuns "J'ai pas vingt ans" ("Eau nun he vainch ans", 60. in Svizra) e "À contre-courant" ("Cunter il current", 64. in Svizra).

Da las chanzuns "J'en ai marre!" e "J'ai pas vingt ans" existeschan eir las versiuns in ingles, clamedas "I'm Fed Up!", resp. "I'm Not Twenty", amenduos chantedas da Alizée svessa.

Zieva la publicaziun da "Mes Courants Électriques" ho Alizée fat üna turnea tres tuot la Frauntscha: in poch temp gnint tuots ils bigliets dals concerts vendieus.

Ils 27 settember 2007 gnit our la chanzun "Mademoiselle Juliette" ("Giunfra Juliette"), chi procedet la publicaziun, ils 3 dicember 2007, dal terz album d'Alizée, "Psychédélices" ("Psiche-dalets"), prodüt da Bertrand Burgalat, Daniel Darc, Oxmo Puccino, Jean Fauque e Jérémy Châtelain.

Dal favrer 2008 gnit publicheda ün'otra chanzun da quist'album, "Fifty-Sixty" ("Tschinquaunta-Sesaunta").

In Svizra nu vet "Psychédélices" fich success: pelvaira, el ragiundschet be la 99. posiziun da la parada da hits.

Dasper ils trais albums menziunos, gnint publichos oters duos albums d'Alizée:

Alizée ho marido il chantadur frances Jérémy Châtelain dal 2004; ils haun üna figlia, Anny-Lee, naschida ils 29 avrigl 2005.







</doc>
<doc id="7345" url="https://rm.wikipedia.org/wiki?curid=7345" title="Tibet">
Tibet

Il Tibet (tibetan བོད་ "Bod", ‹Pö›; chin. 西藏, Xīzàng) è ina vasta regiun alpina en l’Asia Centrala che furma la patria dal pievel tibetan. Cun in’autezza media da 4500 meters è il Tibet la regiun la pli auta dal mund che vegn savens era numnada il ‹tetg dal mund›. 
La denominaziun ‹Tibet› vegn oz duvrada per l’entira regiun alpina tibetana, ma era per la Regiun autonoma da Tibet, in territori cun administraziun communabla che la Republica Populara da la China ha annectà en ils onns tschuncanta. La Regiun autonoma dal Tibet cumpiglia ca. la mesadad dal spazi cultural tibetan e sa chatta en il sid dal Tibet. Il nord e l’ost dal territori cultural tibetan èn parts da las provinzas chinaisas Qinghai, Gansu, Sichuan e Yunnan. En la lingua chinaisa uffiziala stat la noziun englaisa Tibet (q.v.d. il Xizàng chinais) adina per ‹Regiun autonoma da Tibet›. Ma era la noziun tibetana "bod" respectivamain "bod yul" n’enserra per il pli betg las regiuns tibetanas da l’ost Amdo e Kham, regiuns che sa chattan per gronda part ordaifer la Regiun autonoma da Tibet. Per che tut saja cumpiglià, sto vegnir duvrà il pled tibetan "bod chen" ("Böchen") = ‹Tibet grond›.

L’appartegnientscha dal Tibet a la Republica Populara da la China è contestada en la publicitad ("guarda era": status dal Tibet), schegea ch’i na dat nagin stadi sin il mund che mettess en dumonda quai sin livel diplomatic e politic.

Sche la Republica Populara da la China (RPC) discurra da ‹Tibet›, manegia ella la Regiun autonoma dal Tibet cun la chapitala Lhasa; ina da las tschintg regiuns autonomas da la RPC. La Regiun autonoma da Tibet includa l’anteriur territori dal Dalai Lama che consista d’Ü-Tsang e Kham occidental. Amdo e Kham oriental èn parts da Qinghai, Gansu, Sichuan e Yunnan. 

Sche la Regenza tibetana en l’exil e la diaspora tibetana dovran il term ‹Tibet›, sa refereschan els a las regiuns che consistan da las provinzas tradiziunalas d’Amdo, Kham ed Ü-Tsang, ma ch’excludan Sikkim, Bhutan e Ladakh che furmavan era ina part dal territori cultural dal Tibet.

Las differenzas da las definiziuns procuran per bleras dispitas. La repartiziun d’Amdo e Kham oriental sin las provinzas vischinas ha cumenzà en il 18avel tschientaner ed è vegnida cuntinuada da las regenzas chinaisas sequentas.

La regiun alpina dal Tibet enserra en il sid ina gronda part da las muntognas dal Himalaia e sa chatta sin in’autezza media da 4500 meters en il nord e 3000 meters en il sid. Il culm il pli aut è l’Everest ch’è cun ses 8842 meters er il pli aut culm dal mund. Il Tibet furma ina da las regiuns las pli autas dal mund e vegn savens era numnada il ‹tetg dal mund›.

La planira auta dal Tibet sumeglia plitost in desert; il pli sitg èsi en las steppas alpinas dal vest. Il motiv per questa setgira è il Himalaia: en il sid tegna quel enavos la plievgia da monsun da l’India e procura per in clima continental en l’intern da la planira auta. 

Il Tibet è circumdà da las muntognas dal Himalaia en il sid, da las chadainas tibetanas-chinaisas en l’ost (Min Shan, Minya Konka, Hengduan Shan), da las muntognas da Karakorum en il vest e da la chadaina da muntognas da Kunlun Shan en il nord. Ma er en l’intern percurran diversas chadainas da muntognas il pajais. Dal vest a l’ost cunfinescha il Tibet cun ils stadis da l’India Jammu e Kashmir, Himachal Pradesh, Uttarakhand, Sikkim ed Assam (tenor l’opiniun chinaisa) respectivamain Arunachal Pradesh (tenor l’opiniun indica e tenor ils cunfins politics actuals); auters pajais cunfinants èn Nepal, Bhutan e Myanmar (Birma). La lunghezza totala dals cunfins cun quests trais ultims pajais munta a bunamain 4000 km.

Il Tibet ‹geografic› (q.v.d. il plateau dal Tibet inclus las muntognas a l’ur en China ed en ils pajais cunfinants) s’extenda sur ina surfatscha da 2,5 milliuns km² e vegn repartì tradiziunalmain en las suandantas regiuns culturalas: 

Il Tibet dal vest fa dentant part d’in spazi cultural che va sur ils cunfins. Quel cumpiglia las suandantas regiuns:

Era il spazi cultural dal Tibet Central e dal Sid s’extenda sur ils cunfins:

En tut questas regiuns culturalas chatt’ins Tibetans respectivamain gruppas che discurran tibetan. En ils territoris a l’ur datti er autras gruppas etnicas che n’èn betg adina parentadas linguisticamain u culturalmain cun ils Tibetans (p.ex. ils Muslims ad Amdo e Ladakh). 

La "Regiun autonoma da Tibet" è in’unitad administrativa da la Republica Populara da la China. Ella cumpiglia in territori da 1,2 milliuns km² – las anteriuras provinzas dal Tibet Central Ü e Tsang, Ngari, vastas parts da Changthang, sco era la part occidentala da la regiun culturala da Kham. La Regiun autonoma da Tibet cumpiglia ca. la mesadad dal spazi cultural tibetan.

En il Tibet dominescha in clima muntagnard cun grondas fluctuaziuns da la temperatura dal di e cun bler sulegl. Era la differenza da temperatura tranter il sid ed il nord dal pajais è considerabla. 

Il clima il pli agreabel chatt’ins en las regiuns pli bassas dal sidost da Tibet. Là èn era situadas las citads Lhasa, Gyangzê e Xigazê. Lhasa ha ina temperatura media da 8 °C, Xigazê da 6,5 °C. Vers nord s’auza il plateau tibetan sin passa 4500 meters autezza ed en la part dal nord da Tibet è la temperatura media da l’onn sut 0 °C (regiun da schelira permanenta). 

La gronda part da la populaziun tibetana viva en la regiun tranter Lhasa e Xigazê sco er a l’ur da l’ost da las muntognas. Il nord, las regiuns centralas ed il vest dal Tibet èn quasi inabitabels. 

Istoricamain consistiva la populaziun dal Tibet principalmain da l’etnia tibetana. Autras gruppas etnicas en il Tibet èn Menba, Lhoba, Mongols e Chinais Hui (gruppa etnica chinaisa, da religiun muslima). La tradiziun di ch’ils emprims antenats dal pievel tibetan sajan stads ils Se, ils Mu, ils Dong, ils Tong, ils Dru ed ils Ra, represchentads entras las sis lingias cotschnas da la bandiera tibetana. 
La dumonda da la proporziun dals Chinais Han (gruppa etnica, a la quala appartegnan 90 % dals Chinais) en la populaziun dal Tibet è politicamain fitg delicata. La regenza tibetana en exil di che la Republica Populara da la China pratitgeschia ina politica che favuriseschia l’immigraziun dals Han per render ils Tibetans ina minoritad en lur agen pajais – quai che las autoritads chinaisas snegan. 

Las cifras da la dumbraziun dal pievel da l’onn 2000 mussan che 92,8 % da la populaziun da la Regiun autonoma da Tibet è tibetana e 6,1 % Han. En l’entir Tibet (senza Xining e Haidong) vivan passa 7 milliuns Tibetans (69 % da la populaziun) e 1,5 milliuns Chinais Han (20 %)

La regenza tibetana en exil inditgescha dentant autras cifras. Tenor sias stimaziuns vivan oz 6 milliuns Tibetans e ca. 7,5 milliuns Chinais en las muntognas dal Tibet; en tut las citads furmian ils Chinais Han gia ina maioritad e totalmain ca. 111 170 Tibetans vivian en l’exil:
Questas cifras n’includan betg quels Tibetans che vivan sco independents, emploiads u era sco scolars en citads chinaisas en la part da l’ost da la China. Be gia a Beijing vivan radund 2000 Tibetans. Era Lanzhou, la chapitala da la provinza chinaisa Gansu en il nordvest, e Chengdu, la chapitala da la provinza chinaisa Sichuan, han ina considerabla part tibetana en lur populaziun. Tenor stimaziuns inuffizialas vivan a Chengdu tranter 10 000 e 100 000 Tibetans. Cunquai ch’adina dapli Chinais Han èn puspè fascinads dal budissem tibetan, sa domicilieschan era tscherts lamas en citads da la China da l’Ost e dal Sid, sco per exempel a Shanghai, Hangzhou u Shenzhen. 

Il tibetan vegn discurrì en l’entir plateau dal Tibet, en il Bhutan ed en parts dal Nepal e da l’India dal Nord. Il tibetan discurrì includa numerus dialects regiunals che n’èn savens betg chapibels vicendaivlamain. Las colliaziuns tranter il tibetan ed autras linguas dal Himalaia n’èn betg adina cleras. En general vegnan ils dialects dal Tibet Central (Ü-Tsang cun Lhasa), da Kham, Amdo ed auters territoris pli pitschens considerads sco dialects tibetans. Autras furmas sco per exempel il dzongkha (bhutanais), il sikkimais, sherpa e ladakhi èn varietads pli lontanas dal tibetan arcaic e vegnan consideradas da lur pledaders – oravant tut per motivs politics – sco linguas separadas. Cun considerar questa gruppaziun pli vasta da dialects tibetans vegn la lingua tibetana discurrida da ca. 6 milliuns persunas en la planira auta dal Tibet. Medemamain vegn il tibetan discurrì d’approximativamain 150 000 persunas en la diaspora. La lingua tibetana ha si’atgna scrittira che fa part da las scrittiras da la famiglia brahma. 

Tranter il 7avel ed il 10avel tschientaner è il Tibet stà in grond imperi. Suenter che la posiziun dals retgs tibetans è vegnida indeblida il 10avel tschientaner, è la furma tipica da la societad tibetana sa furmada. Il terren era partì en trais diversas furmas da possess: possess funsil liber, bains funsils da las famiglias noblas e bains funsils sut l’administraziun da diversas claustras budisticas. Questa furma è sa mantegnida fin en ils onns 1950. Da quest temp eran passa 700 000 persunas da 1,25 milliuns purs dependents da la noblezza u da las claustras. 

L’onn 1240 ha il Khan (titel d’in regent) mongol Güyük Khan conquistà il Tibet ed integrà el en l’imperi. Dal 13avel fin il 14avel tschientaner èn commembers da la scola Sakya dal budissem tibetan vegnids engaschads dals Khans mongols sco viceretgs. Silsuenter èn suandadas regenzas intermediaras cun trais dinastias guvernaturas. Durant l’ultima invasiun dals Mongols a l’entschatta dal 16avel tschientaner è la pli giuvna da las quatter lingias religiusas – quella dals Dalai Lamas – vegnida declerada sco regenza uffiziala. Dal 1643 al 1949 è il Tibet vegnì regì dal Dalai Lama e da la regenza tibetana.

A l’entschatta dal 18avel tschientaner ha la China etablì il dretg da staziunar represchentants da la regenza cun plenipotenza (uschenumnads "Ambans") a Lhasa. Cura ch’ils Tibetans han rebellà l’onn 1750 cunter la China e mazzà il represchentant da la regenza, ha la China reagì cun l’invasiun da sias truppas e cun nominar in nov represchentant. La regenza tibetana ha dentant cuntinuà cun sia lavur. 

Durant il 19avel tschientaner ha il pievel vivì en in sistem feudal sut ils Lamas. Las claustras grondas possedevan la gronda part da la terra, avevan monopolisà il sistem da furmaziun e las bleras activitads economicas ed incassavan taglias. I na deva nagin commerzi cun l’exteriur, cun excepziun dal commerzi cun l’India, il Turkmenistan e la China. Il Dalai Lama vegniva considerà sco manader, ma si’influenza dependeva da sias abilitads persunalas. Entras il sistem da la reincarnaziun era il Dalai Lama durant lungas fasas memia giuven per pudair ademplir ses uffizi. Durant quels temps manava il Panchen Lama (scolast spiritual cun grond’influenza e grond’autoritad en il budissem tibetan) la terra. 

Durant la fasa dal "Great Game" ha la Gronda Britannia demussà interess per il Tibet. Ella temeva che la Russia conquistia il Tibet, cunquai che lezza era vi d’extender si’influenza en il nord ed en il sid dal Tibet. Lord George Curzon, il viceretg britannic da l’India, ha empruvà da limitar l’influenza russa cun meds diplomatics. Ma sias emprovas èn vegnidas ignoradas da la regenza tibetana. Il 13avel Dalai Lama ha argumentà ch’el na dastgia betg ignorar ils Ambans. Sco resposta han ils Brits lantschà il november 1903 ina campagna militara. Cura che l’armada britannica ha cuntanschì ils 29 da fanadur 1904 il flum Tsangpo, ha il Dalai Lama vis quant precara che la situaziun era ed è fugì en la Mongolia. 

Suenter l’occupaziun da Lhasa ils 3 d’avust han ils Brits cumenzà las tractativas cun l’Amban e cun ils represchentants tibetans ch’eran restads. En la cunvegna dal settember 1904 èn vegnids reglads l’avertura dals cunfins ed il commerzi cun il retg britannic (en l’India britannica). Plinavant è vegnì fixà ch’il Tibet na dastgia betg contractar cun auters pajais senza la lubientscha da la Gronda Britannia. Ina cunvegna cun la China fatga l’onn 1906 conferma questas cundiziuns, uschia ch’il Tibet era facticamain daventà in protectorat dals Brits. Quels n’èn dentant darar sa maschadads en fatgs da l’intern. 

L’onn 1907 ha ina cunvegna tranter l’Engalterra, la China e la Russia fixà la supremazia da la China. Il 1910 han ils Chinais tramess in’expediziun militara per consolidar quest dretg. Il Dalai Lama, strusch enavos da l’exil, è danovamain fugì, questa giada en l’India. Pervi da la revoluziun chinaisa, la cupitga da la dinastia Quing e la fin da l’imperi en China l’onn 1911, han las truppas chinaisas puspè bandunà il Tibet. Il Dalai Lama è returnà il zercladur 1912 a Lhasa. Suenter che las davosas truppas chinaisas èn stadas stgatschadas da Lhasa l’entschatta da l’onn 1913, ha il Dalai Lama proclamà ils 14 da favrer 1913 l’independenza formala da Tibet. Cun questa chaschun èn era vegnids fixads ils simbols exteriurs: la bandiera e l’imni. 

Durant ils onns 1920 e 1930 è la China stada dividida entras guerras civilas e distratga pervi da la Segunda guerra sino-giapunaisa. Malgrà quai n’ha la China mai retratg la pretaisa sin il Tibet ed ha era empruvà singulas giadas da trair atras questa pretaisa.

La guerra civila rutta or en China suenter la capitulaziun dal Giapun il 1945 ha fatg quitads al Tibet. Tut ils funcziunaris chinais èn vegnids stgatschads dal pajais e l’atgna armada è vegnida reactivada. In appel a las regenzas da la Gronda Britannia, da l’India e dals Stadis Unids da l’America l’onn 1946 n’è betg vegnida exaudida, uschia ch’il Tibet è restà politicamain isolà. 

L’october 1949 ha la Partida communista chinaisa surpiglià la pussanza e fundà la Republica Populara da la China sut la direcziun da Mao Zedong. Danovamain è naschida la pretensiun d’annectar il Tibet tras il ‹pajais matern› China. Il schaner 1950 ha Radio Beijing annunzià l’intent da liberar il Tibet dal ‹giuf imperialistic brit› entras l’Armada populara da liberaziun da China. L’october 1950 ha l’armada chinaisa cuntanschì la citad tibetana Chamdo, nua ch’ella è be fruntada sin pitschna opposiziun. La schuldada tibetana era armada be malamain. In mais suenter la capitulaziun da l’armada tibetana en il Tibet da l’Ost entras il guvernatur da Kham, Ngabo Ngawang Jigme, ha il 14avel Dalai Lama surprendì a Lhasa la regenza dal Tibet – e quai cun 15 onns, trais onns pli baud ch’usità. Il Tibet ha appellà silsuenter a las Naziuns unidas – ma senza success. La Gronda Britannia e l’India han refusà l’agid pervia dal stadi giuridic dal Tibet betg sclerì. 

Sfurzadamain ha il Tibet sinaquai puspè cumenzà a contractar cun la China. Ils 23 da matg 1951 han represchentants da la regenza tibetana suttascrit in accord da 17 puncts davart la liberaziun paschaivla dal Tibet. Quest pass è dentant succedì sut squitsch politic da Beijing e senza ch’ils represchentants tibetans avessan gì la plenipotenza da la regenza per far quai. En questa cunvegna è vegnida fixada l’integraziun dal Tibet en la Republica Populara da la China. L’autonomia regiunala e la libertad religiusa èn vegnidas garantidas; plinavant è vegnì segirà ch’il sistem politic existent dal Tibet restia nunmidà. Plinavant duevan vegnir iniziads process da refurma tras la regenza tibetana, ma senza squitsch da las autoritads centralas chinaisas. 

Trais dis pli tard ha la regenza tibetana intervegnì sur il radio da la suttascripziun e dal cuntegn da questa cunvegna. Cunquai ch’il sistem religius e politic dal Tibet e la posiziun dal Dalai Lama duevan restar nunmidads, ha la regenza approvà la cunvegna a Lhasa ils 24 d’october 1951. Paucs dis pli tard è l’armada chinaisa sa messa sin viadi vers il Tibet Central. Entaifer paucs mais ha quest’armada furmà ina ferma preschientscha militara a Lhasa che correspundeva numericamain quasi a l’entira populaziun da la citad. 

Da quest temp n’ha la regenza chinaisa betg empruvà da midar il sistem social u religius en la nova Regiun autonoma da Tibet. Ma las regiuns da l’ost Kham ed Amdo èn vegnidas tractadas sco mintg’autra provinza chinaisa era. La Partida communista ha empruvà là da cuntanscher la refurma agrara cun eriger communas popularas e cun sfurzar ils nomads ad ina stabilitad da dimora. Quai ha però procurà per malcuntentientscha entaifer la populaziun. Ils onns 1950 hai dà en questas regiuns emprimas revoltas ch’èn s’extendidas fin il Kham dal Vest e l’Ü-Tsang. Il 1955 ha il pievel rebellà spontanamain ed è vegnì supprimì cun violenza. Silsuenter èn differentas gruppas da pievels s’unidas ad ina rebelliun en tut il pajais. 

L’onn 1959, durant il temp dal ‹Grand Sigl enavant› en China, ha l’administraziun chinaisa tractà il Dalai Lama cun ina mancanza da pietad averta. Ils 10 da mars 1959 ha cumenzà a Lhasa la revolta dal Tibet. Suenter ch’il Norbulingka (in palazi e la residenza da stad dal Dalai Lama) è vegnì bumbardà da las truppas chinaisas ils 17 da mars 1959, è il Dalai Lama fugì en l’India. Dus dis pli tard han ils cumbats en la citad entschet. La revolta dal pievel è vegnida supprimida a moda violenta ils 21 da mars. Tenor indicaziuns da Tibetans en l’exil èn passa dieschmilli Tibetans morts durant quests cumbats. Durant il temp da la revoluziun culturala chinaisa tranter il 1966 ed il 1976 han las ‹Gardas cotschnas› (gruppaziuns da scolars e students, purtaders da la revoluziun culturala iniziada da Mao Zedong) destruì millis da claustras ed auters monuments culturals. Da 6000 tempels èn restads be set. Era tranter il 1987 ed il 1989 hai dà tumults a Lhasa, uschia che las autoritads han proclamà il status d’urgenza. Il medem è capità il mars 2008, durant ils tumults dal 2008 en Tibet.

Fin l’entschatta dal 18avel tschientaner era il Tibet ina regiun senza cunfins fixs, cun in’autonomia interna sut il protecturat mongol. Suenter il declin da la pussanza mongola hai dà ‹tumults da successiun› en il territori dal Tibet. Pervi da quests tumults ha la China declerà l’onn 1720 il Tibet sco ses protecturat cun cumplaina autonomia interna. Quest furma da coexistenza ha tegnì bunamain 200 onns ed era d’avantatg per omaduas varts. 

Ils Tibetans eran ils agens signurs en lur pajais e vegnivan laschads en pasch. In’influenza chinaisa devi be en la periferia da l’ost dal Tibet. Fin oz datti là regiuns cun ina gronda quota da populaziun chinaisa Han. Ma strusch in Chinais da la planira aveva la motivaziun da traversar plirs tschient kilometers per cuntanscher la cuntrada criva dal Tibet. Questas regiuns eran pauc populadas e mintga viadi en il Tibet era stentus e betg pussibel senza in guid local. Plinavant na devi en il Tibet quasi nagina pussaivladad per ils Chinais da far commerzi e nagut ch’avess valì la paina da far viadis. Uschia sa chattavan il 1950, l’onn da l’invasiun chinaisa, be sis esters en il Tibet. Dus da quels eran ils alpinists austriacs Heinrich Harrer e Peter Aufschnaiter ch’eran daventads cussegliaders dal Dalai Lama. Pli tard ha Harrer descrit sias experientschas en il cudesch "Sieben Jahre in Tibet" ch’è stà in grond success e ch’è er vegnì filmà.

L’avantatg dal protecturat dal Tibet era da pudair mussar envers ils stadis cunfinants che las pretensiuns territorialas da la China tanschevan fin al punct da culminaziun dal Himalaia. Uschia eri cler, a partir da nua che pussanzas estras fissan entradas en il territori naziunal da la China. Il protecturat sut la China garantiva pia a la populaziun dal Tibet la protecziun encunter inimis exteriurs e cunquai era la pasch cun ils pajais cunfinants. Pervi da questa constellaziun vegn il Tibet mussà en ils atlas vegls sco part da la China.



Tenor l’opiniun da la regenza chinaisa-continentala furma il Tibet dapi plirs tschient onns ina part fixa da la China. La China pretenda ch’il 13avel Dalai Lama Thubten Gyatso haja empruvà l’onn 1894 cun agid dals imperialists brits da separar il Tibet da la China. Da quel temp è l’administratur da l’imperatur chinais vegnì stgatschà dal Dalai Lama or dal Tibet.
La Gronda Britannia sco pussanza coloniala era preschenta militarmain en China ed ha sustegnì politicamain la separaziun, quai ch’ha sfurzà la regenza chinaisa da star calma. La decleraziun d’independenza da l’onn 1913 è tenor la China mai stada valaivla tenor il dretg internaziunal public, perquai ch’ella è mai vegnida acceptada ni da la China ni d’in auter stadi. Cun tschessentar l’influenza estra sin il Tibet (1950) e cun l’accord en 17 puncts (1951) saja il stadi tradiziunal puspè vegnì restabilì. 

La regenza tibetana en exil punctuescha ch’il Tibet saja stà in pajais independent cura che l’Armada populara da liberaziun è entrada en il pajais. Plinavant cuntrafetschian l’invasiun militara e l’occupaziun constanta al dretg internaziunal public ed al dretg d’autodeterminaziun. Il Tibet na furmia betg – sco quai che la RPC pretendia – dapi 700 onns ina part da la China; il Tibet saja be stà durant curts temps sut l’influenza dals Mongols u dals Mandschus, dentant mai sut l’influenza dals Chinais Han. 

L’accord en 17 puncts davart la liberaziun paschaivla dal Tibet n’è betg valaivel tenor ils Tibetans, perquai ch’ils delegads tibetans al hajan suttascrit sut squitsch militar. Plinavant vegn rinfatschà a la China da betg avair resguardà l’autonomia interna e la libertad religiusa ch’eran garantidas en l’accord. 

Ils 21 da settember 1987 ha il Dalai Lama fatg ina nova proposta davart l’avischinaziun a la China en furma d’in program da pasch en tschintg puncts. 


La regenza chinaisa ha refusà quest plan ils 17 d’october 1987 ed ha inculpà il Dalai Lama d’engrondir il foss tranter el e la regenza chinaisa. In dialog cun il Dalai Lama vegnia be en dumonda, sche quel desistia da pretender l’independenza dal Tibet. Per quai stoppia el renconuscher en ina decleraziun publica che Tibet e Taiwan sajan parts inseparablas dal territori chinais e che la Republica Populara da la China saja la suletta regenza legitima.

En accordanza cun la communitad internaziunala considerescha la regenza federala tudestga il Tibet sco part da l’associaziun da stadis da la China. Quai fiss er il cas, sch’il Tibet avess gì ademplì en si’istorgia da bleras midadas las premissas per in stadi independent. La Germania sustegna dentant la pretensiun d’autonomia – oravant tut en il champ cultural e religius – sco expressiun adequata per il dretg d’autodeterminaziun dal pievel tibetan. Contacts cun il Dalai Lama datti be en sia funcziun sco manader religius. 

Il parlament da la Republica Federala Tudestga ha percunter condemnà l’onn 1996 cun gronda maioritad la supressiun violenta dal Tibet e la politica da repressiun da la China: 

Dapi il matg 1995 datti en il parlament tudestg in gremi da diversas fracziuns che s’occupa da la problematica dal Tibet. L’onn 1998 ha Joschka Fischer, il minister da l’exteriur da quel temp, dentant confermà l’appartegnientscha dal Tibet a la Republica Populara da la China. El ha declerà ch’il Tibet vegnia considerà sco part integrala da la China e che tut ils sforzs d’independenza vegnian taxads sco separatissem e na vegnian betg sustegnids. 

Dapi l’onn 1987 ha il Parlament europeic publitgà diversas resoluziuns pertutgant il Tibet. Repetidamain ha il Parlament condemnà la violaziun dals dretgs umans e da la libertad religiusa entras las autoritads chinaisas.

En la resoluziun dals 15 da december 1992 ha il Parlament europeic explitgà ch’il pievel tibetan saja in pievel en il senn dal dretg internaziunal public e ch’el haja il dretg d’autodeterminaziun. Plinavant ha il Parlament crititgà l’occupaziun militara dal Tibet entras las truppas chinaisas ed exprimì sia preoccupaziun en vista a la periclitaziun da l’‹identitad naziunala› dal pievel tibetan.

Il senat dals Stadis Unids ha deliberà ils 23 da matg 1991 ina resoluziun. Tenor quella furma il Tibet, inclus las regiuns ch’èn vegnidas incorporadas en las provinzas chinaisas, in pajais occupà. Ils vairs represchentants da quest pajais sajan il Dalai Lama e la regenza tibetana en exil. La regenza chinaisa è sinaquai vegnida supplitgada da retrair sias truppas dal Tibet.

Ils 13 d’avrigl 2005 han l’India e la China fatg plirs contracts da collavuraziun. Tranter auter tractan quels er ina decleraziun cuminaivla davart ils cunfins acceptads vicendaivlamain. Da principi vegn la lingia d’armistizi che deriva da la guerra da cunfins dal 1962 renconuschida sco cunfin cuminaivel. China desista explicitamain da pretensiuns en il sid da la lingia da McMahon (stadi d’Arunachal Pradesh) ed en autras regiuns. L’India renconuscha la suveranitad da la China en il nord da questa lingia, en la regiun autonoma chinaisa dal Tibet e sin il plateau d’Aksai Chin. 

La posiziun da la Republica da China (Taiwan) envers il Tibet è vegnida descritta da ses president Chen Shui-bian suandantamain:
Plinavant empermetta el ses sustegn per scadina proposta dal Dalai Lama per schliar il problem dal Tibet.

La medischina tibetana tradiziunala è ina da las pli veglias medischinas dal mund. Ella utilisescha fin duamilli sorts da plantas e tschuncanta minerals. Ina da las persunas-clav en il svilup da questa medischina è stà il medi Yutok Yonton Gonpo (8avel tschientaner). El ha scrit ils "Quatter tantras medicinals" cun integrar las tradiziuns medicinalas da la Persia, da l’India e da la China. Ils tantras cumpiglian 156 chapitels en furma da "Tangkas" (ovras d’art religiusas). Questa medischina tibetana arcaica vegn en general applitgada dals lamas, per exempel a Xianggelila. Il descendent da Yutok Yonten Gonpo ha lura amplifitgà questa tradiziun ed agiuntà 18 lavurs da medischina. In da ses cudeschs includa maletgs d’ossa rutta ed el ha era fatg ina seria da maletgs anatomics dals organs interns. 

La spiritualitad è extremamain impurtanta per ils Tibetans. Il Tibet è il center dal budissem tibetan, ina furma dal Vajrayana ch’è en pli collià cun il Shingon, la tradiziun budistica en il Giapun. Il budissem en il Tibet è sa sviluppà l’emprim il 8avel tschientaner e suenter a partir dal 11avel tschientaner en quatter grondas scolas budisticas (Nyingma, Kagyü, Sakya e Gelug). Il manader mundan actual dal Tibet è il 14avel Dalai Lama che viva en exil en l’India. A medem temp è el in dals pli impurtants represchentants d’ina scola Mahayana (Gelug). Il budissem tibetan na vegn betg mo pratitgà en il Tibet, mabain er en la Mongolia, en la Republica da Buriazia (Sibiria), en il Tuva (Sibiria), en la Republica da Calmucchia (Russia dal Sid) e tar ils Mandschus, in pievel domicilà en il nordost da la China.
Fin il 8avel tschientaner, cura ch’il budissem è arrivà en il pajais, era il bön la religiun dals Tibetans. Omaduas religiuns – il budissem tibetan ed il Bön – èn s’influenzadas vicendaivlamain.

In dals rituals funerals ils pli pratitgads dals Tibetans è la sepultura da l’aria, nua ch’il defunct vegn surdà als tschess. Per els è quai insatge tuttavia natiral da surdar il corp en quella moda a la natira. L’olma è en il mument da la sepultura tuttina gia sa separada dal corp. 

Il palazi da Potala, l’anteriura residenza dal Dalai Lama fin tar sia fugia dal 1959, fa part dal patrimoni mundial da l’UNESCO. En pli il palazi Norbulinka, l’anteriura residenza da stad dal Dalai Lama. Durant l’invasiun chinaisa dal 1949 e la Revoluziun culturala dal 1960 èn divers lieus istoricamain signifitgants dal Tibet vegnids destruids parzial- u totalmain.

En las citads dal Tibet existan era pitschnas communitads muslimas, sco per exempel ils Kachee. Lur origins tanschan enavos als immigrants da trais regiuns principalas: il Kashmir ("Kachee Yul" en tibetan vegl), il Ladakh ed ils pajais tircs da l’Asia Centrala. L’influenza islama en il Tibet deriva era da la Persia. Suenter il 1959 ha ina gruppa da Muslims tibetans giavischà la naziunalitad indica sin basa da lur ragischs istoricas en il Kashmir. La regenza da l’India ha sinaquai declerà tut ils Tibetans muslims sco burgais da l’India. Igl exista er ina communitad muslima chinaisa bain etablida ("gya kachee"). L’origin da quella tanscha enavos tar il pievel Hui (ina gruppa etnica chinaisa da religiun muslima). 

L’art tibetan è collià stretgamain cun il budissem tibetan: quai explitgescha er il fatg che las ovras represchentan en general divinitads budisticas en diversas furmas sco per exempel statuas da bronz dorà e mandalas da sablun colurà. L’art da las statuettas da bronz dorà vegn era numnà art sino-tibetan. 

L’architectura religiusa tibetana ha gì influenzas orientalas ed indicas ed exprima fermamain l’orientaziun al budissem. La roda budistica cun dus draguns ves’ins vi da quasi mintga claustra dal Tibet. 
Las chasas e las claustras vegnan savens construidas en lieus elevads e suleglivs cun vista vers sid. Il material da construcziun è per il pli ina maschaida da crappa, da laina, da cement e da terra. La tecnica da construcziun permetta da spargnar il material d’arder ch’è ina chaussa rara: ils tetgs plats mantegnan en l’intern la chalira e las fanestras multiplas laschan entrar il sulegl. Las paraids èn generalmain inclinadas per diesch grads vers l’interiur sco protecziun encunter ils frequents terratrembels en questa regiun muntagnarda. 

Cun 117 meters autezza e 360 meters largezza vegn il Palazi da Potala considerà sco l’exempel il pli impurtant da l’architectura tibetana. Pli baud furmava el la residenza dal Dalai Lama. Il palazi consista da passa milli stanzas en tredesch auzadas e cuntegna maletgs dals ultims Dalai Lamas e statuas da Buda. El è dividì en in Palazi Alv exteriur cun ils quartiers administrativs ed en ils Quartiers Cotschens interiurs che dattan albiert a la sala da reuniun dals lamas, las chapluttas, 10 000 sanctuaris ed ad ina gronda biblioteca cun las scrittiras budisticas. I dat er in ‹potala pitschen›, a Zhongidan en ils sidost da Tibet (provinza da Yunnan en la regiun autonoma da Xianggelila).

La musica tibetana reflectescha l’ierta culturala da la regiun dal Himalaia. Sper il Tibet sa fan valair influenzas da l’India, dal Bhutan e da Nepal. I sa tracta surtut da musica religiusa che mussa la profunda influenza dal budissem tibetan sin la cultura. 

La musica tibetana en furma da chants en tibetan u en sanscrit furma ina part integrala da la religiun. Ils chants cumplexs, savens recitaziuns da texts sacrals, vegnan era preschentads a chaschun da divers festivals. Il chant da "yang", performà senza coordinaziun metrica, è savens accumpagnà da tamburs e d’in bufatg murmurar. I dat stils specifics en diversas scolas dal budissem tibetan, sco per exempel la musica classica populara dals Gelugpa e la musica romantica dals Nyingmapa (la pli veglia scola dal budissem tibetan), dals Sakyapa e dals Kagyupa.

La musica da Nangma è fitg populara en bars da karaoke a Lhasa che furma il center urban dal Tibet. In’autra furma da musica populara è il stil classic "gar" che vegn duvrà per ritus e ceremonias. "Lu" è ina sort da chanzuns che cuntegnan vibraziuns gutturalas e gizzas. I dat era chants epics d’eroxs dal Tibet, sco per exempel l’epos da Gesar de Ling.

Durant l’entir onn datti divers festivals en il Tibet, per il pli organisads en onur da Buda. "Losar" è il festival da l’onn nov. Silsuenter suonda il festival da l’oraziun "Monlam" ch’ha lieu durant l’emprim mais da l’onn chalendar tibetan. Tar quest festival s’inscuntran blers Tibetans per ballar, sa participar ad eveniments sportivs e far picnics. Quest festival è vegnì fundà l’onn 1049 da Tsong Khapa, il fundatur da l’urden dal Panchen Lama e dal Dalai Lama. 

La bavronda principala dals Tibetans e il té da paintg salà. En las cundiziuns climaticas extremas da la regiun gida quest té a mantegnair la temperatura dal corp, cunquai ch’el cuntegna bler protein e grass. Té da paintg è ina bavronda fitg populara ed i vegn ditg che blers Tibetans baivian fin 100 scadiolas al di.

La planta cultivada la pli impurtanta en il Tibet è il dumiec. La pasta fatga da farina da dumiec e té da paintg chaud, numnada "tsampa", è il nutriment principal dals Tibetans. Questa pasta vegn u preparada sco tagliarins u sco gnocs, numnads "momos". Tratgas da charn èn fatgas surtut cun charn da yak, chaura u nursa che vegn savens setgentada u cuschinada ad in fratem cun tartuffels. Er sems da mustarda vegnan cultivads en il Tibet e furman perquai ina part integrala da questa cuschina. Savens mangian ins er jogurt, paintg e chaschiel da yak; in bun jogurt vegn considerà sco insatge luxurius. 

Ils ultims onns èn vegnids producids divers films davart il Tibet. Igl èn quai oravant tut films da Hollywood sco "Seven Years in Tibet" (cun Brad Pitt en la rolla da Heinrich Harrer) u "Kundun", ina biografia dal 14avel Dalai Lama. Pervia da las allusiuns naziunalisticas tibetanas èn omadus films vegnids scumandads da la regenza chinaisa. Auters films èn per exempel "Samsara", "Spiel der Götter – Als Buddha den Fussball entdeckte / Phörpa" u "Himalaya – Die Kindheit eines Karawanenführers". L’onn 2005 han Tenzing Sonam, in reschissur tibetan en l’exil, e Ritu Sarin fatg il film dramatic "Dreaming Lhasa" che tematisescha l’identitad tibetana en la diaspora indica.

"Kekexili: Mountain Patrol" è in film dal "National Geographic" che raquinta d’in schurnalist chinais che va en il Tibet per rapportar davart l’antilopa tibetana periclitada. Il film ha gudagnà numerus premis en l’agen pajais ed ordaifer. 

L’onn 1995 ha la gruppa da musica electronica da la Gronda Britannia "Banco de Gaia" edì l’album "Last Train to Lhasa" ch’è deditgà a la musica dal Tibet e che cuntegna blers extracts da chants tibetans.

La gronda part da la populaziun tibetana lavura en l’agricultura; passa 85 % èn purs e pasturs. Entras la politica dals onns 1970 e 1980 hai dà in augment da la populaziun tar ils pasturs tibetans e cun quai era dapli animals che donnegian las steppas, cunquai che la surfatscha na po betg vegnir engrondida. Per ina part dals allevaturs da muvel vegnan tschertgadas plazzas da lavur alternativas en las citads per pudair garantir vinavant ina buna qualitad da las steppas. En il rom da quest program è vegnì decidì il settember 2007 che 100 000 persunas stoppian bandunar enfin l’onn 2010 lur patria per prender domicil en las citads. Pertutgads èn ils nomads ch’abiteschan en las spundas da las parts sura dals gronds flums en la provinza dal nord Qinghai.

Il sectur economic dal turissem sa chatta en in ferm svilup. L’onn 2004 han passa 1.2 milliuns turists visità il Tibet, da quels bunamain 100 000 esters. En la Regiun autonoma da Tibet vivan oz tenor retschertgas uffizialas passa 30 000 Tibetans dal turissem. 

In factur impurtant per il turissem è la lingia da viafier Qingzang che vegn era numnada la viafier da Lhasa. Cun la viafier da Lhasa datti dapi l’onn 2006 ina colliaziun cun il tren tranter Beijing e Lhasa cun in temp da viadi da 48 uras. L’onn 2007 è il dumber da turists en la Regiun autonoma da Tibet creschì per 60,4 % sin 4,02 milliuns. 
La pli impurtanta attracziun turistica da Lhasa, il Potala, po vegnir visità be d’ina pitschna part dals turists a Lhasa. Per proteger las construcziuns d’arschiglia e da lain dal Potala è il dumber da visitaders limità a 2300 al di. Ma tschertins èn da l’avis ch’era quest dumber saja memia aut.

Critichers dubitan dentant ch’il progress economic dal turissem arrivia era fin tar la populaziun tibetana. Uschia èn per exempel tschient guids da viadi tibetans vegnids relaschads l’onn 2003 e vegnids remplazzads cun guids chinais. Cunquai che la scolaziun e furmaziun manca, èn las bleras plazzas da lavur en il sectur turistic nuncuntanschiblas per ils Tibetans. A quels ch’han fatg lur scolaziun en l’exil vegn refusà la lavur sco guid turistic. Tenor ina stimaziun eran l’onn 1995 75 % da las fatschentas a Lhasa en possess chinais e passa 90 % dals martgadants sin il martgà eran Chinais.

L’industria da minieras duai daventar la terza pitga en l’economia da Tibet. Tibet posseda en ses terren stgazis sco crom, arom, magnesit, bor, plum, aur, petroli, fier, lithium, caliumclorid, aluminium, zinc ed auter. Fin ussa vegn explotà be pauc, ma in punct central dal plan da tschintg onns da la regenza a Beijing è da promover l’explotaziun. Il schaner 2007 ha la regenza communitgà ch’ins haja chattà gronds giaschaments da minerals betg lunsch davent da la viafier da Lhasa. Critichers teman dentant che l’explotaziun da questas minas pudessan donnegiar il sistem ecologic dal Tibet.

Las industrias cun materia primara e cun material da construcziun vegnan era promovidas. In sectur industrial pli pitschen èn products manuals tradiziunals, sco tarpuns, Pulu (taila da launa tessida a maun) ed artisanadi. 

Dapi il 1999 vegn il svilup economic en il Tibet sustegnì dal "Great Western Development Plan". Suenter ils success economics en las provinzas a las rivas è quest program vegnì stgaffì per sustegnair las regiuns en il vest da la China ch’èn restadas enavos economicamain. In element impurtant da quest plan è la construcziun d’ina meglra infrastructura.

En la Regiun autonoma da Tibet datti passa 20 000 km via. Ma tuttina n’è anc passa in terz da tut ils vitgs betg collià cun ina via. Per il traffic da transit da Tibet datti en direcziun nord-sid duas vias, ina da quellas è la via Qinghai-Tibet. En direcziun ost-vest datti trais vias da transit, per exempel la via Sichuan-Tibet.

L’onn 2001 han ins cumenzà cun la construcziun da la viafier da Lhasa davent da Golmud al cunfin dal nord dal Tibet fin a Lhasa. I sa tracta da la viafier la pli auta dal mund cun in passadi sur in pass da 5072 m autezza. Per part è la viafier vegnida construida sin terren da schelira permanenta e maina era tras regiuns da terratrembels.

La regenza chinaisa sco er ina gronda part dals Chinais Han considereschan la viafier sco ina gronda prestaziun dal stadi chinais – tant per sviluppar l’economia dal Tibet sco era per augmentar il bainstar da la populaziun tibetana. Auters èn dentant da l’opiniun che l’identitad religiusa, culturala e linguistica dal Tibet saja periclitada entras questa viafier.

Eroports internaziunals èn l’eroport da Bangda, Linzhi Airport e l’eroport da Lhasa.

Ils onns 1950 ha cumenzà in grond tagl cumplet en ils guauds dal Tibet, oravant tut en l’ost dal pajais. Nundumbraivels transports da laina han bandunà la regiun, per il pli vers la China Centrala. Las consequenzas èn stadas erosiuns massivas ed in auzament dal nivel da l’aua en ils flums, quai ch’ha manà ad inundaziuns. Per evitar ulteriurs donns d’ambient han ins reducì tranter il 1990 ed il 2002 la quantitad da tagl da laina da 210 000 m³ sin 50 000 m³. A medem temp han ins lantschà in program d’emplantar guaud che cuntinuescha anc adina.

In ulteriur problem è il svilup da la populaziun dal Tibet. En ils 50 onns passads è la populaziun sa dublegiada. Cunquai che la populaziun è era daventada in zic pli bainstanta, è la producziun da charn sa quadruplitgada tranter il 1978 ed il 2003. Ils nomads en las steppas dal Tibet possedan dapli animals. Cunquai che la surfatscha da pascular na sa lascha betg extender, datti concurrenza e surpasculaziun. Per ils nomads ston vegnir creadas novas pussaivladads da viver en las citads, per savair distgargiar uschia las steppas.








</doc>
<doc id="7348" url="https://rm.wikipedia.org/wiki?curid=7348" title="Ljudmyla Blonska">
Ljudmyla Blonska

Ljudmyla Blonska ( ucranais: Людмила Блонська, transliteraziun scientifica: Ljudmyla Blonska; naschida ils 9 da november dal 1977 en Simferopol, Ucraina) è ina atleta professiunala da l'Ucraina specializada en Heptatlon. 

Gieus Olimpics

Campiunadi mundial

Campiunadi mundial en sala

En il liber
En sala



</doc>
<doc id="7350" url="https://rm.wikipedia.org/wiki?curid=7350" title="FIBA">
FIBA

La Federaziun internaziunala da ballabasket (FIBA - Fédération Internationale de Basketball amateur) è ina organisaziun internaziunal che coordinescha las federaziuns da ballabasket da l'entir mund. La sedia da la federaziun sa chatta a Genvra. La FIBA organisescha differentas arranschaments da ballabasket, sco per exempel ils campiunadis mundials da ballabasket dals umens sco era da las dunnas. Il president actual da la FIFA è il australian Bob Elphinston ed il secretari general è il svizzer Patrick Baumann.


Pagina d'internet uffiziala da la FIBA


</doc>
<doc id="7351" url="https://rm.wikipedia.org/wiki?curid=7351" title="La musca dubiusa">
La musca dubiusa

Igna gada é miu bab cun ign camarat da la madema vegliadegna mo beca da las mademas idaias – els èran ong fetg giuvens – eus a spass ancunter Porclis, da gi. Aluscha a igl cumarat getg agl bab: el sapppi fâ, ca la pli bealla vacca si Raschagliûs vommi a la malura. Igl bab a getg: „Que sas ti beca fâ.“ Alu a tschel getg: „Bien!“ El schagi cu si quella crappadoira én dies. Mo igl bab stoppi amparmetter ad el da beca tuccâ én el, antrocca el lèeavi si sez. Ad igl bab a amparmess qué ad a taneu plaid par vurdâ, scha qué segi la verdad ne bec.
A lu è igl cumarat schascheu en dies, a lu è igna musca vagnida òo da séa bucca ad è sgulada ansì ancunter Raschigliûs. A lu suenter igna urella è la musca sgulada anavos ad è turnada a qué mat puspé en bucca, alla gula, ad igl bab vèeva beca tuccau en el. A lu é qué mat puspé lavau si, suenter ca la musca segi turnada anavos tier el. Quella musca èera séa olma. A l’auter gi è’gl vagneu las noovas ca la ple bealla vacca segi ruglada si Raschigliûs – davos igl Crap da Flem.
Suenter, pi tard, è igl bab stau bèears onns sez si d’alp a cur ch’el vazzèeva igna tala musca dubiusa, a el adign getg: „Deus partgiri meu muvel!“ A sch’ign metta igl muvel én mong da Deus, scha a igl schliet beca pussonza sur el.


</doc>
<doc id="7352" url="https://rm.wikipedia.org/wiki?curid=7352" title="Detgas da Trin">
Detgas da Trin

Dus buobs mavan ina gada da Trin viers Mulin. Cura ch'els ein vegni a Porclis, leu nua che la aschinumnada "gruaba da kés" secattava gi in a l'auter: "Creis ti che jeu sundel el cass da far ir a smerscher la pli biala vacca si Lavadignas?" - "Na, segir sas ti buca far quei." - "Sche spetga empau e teidla quei che jeu gitgel a ti. Jeu semettel ussa per liung cheu giun plaun ed arvel la bucca. Or da quella vegn ina muostga che sgola si Lavadignas. Ti astgas buca tuccar en mei duront in'ura. Ti stos era spitgar tochen che la muostga tuorna en mia bucca. Has ti capiu?" Ed aschia ei quei succediu. Cura che la muostga ei turnada ella bucca dil mat leva quel si da plaun ed els van vinavon.
L'auter gi han ils purs da Trin survegniu la tresta nova che la pli biala vacca en l'alp seigi ida a smerscha.


</doc>
<doc id="7353" url="https://rm.wikipedia.org/wiki?curid=7353" title="Detgas da Siat">
Detgas da Siat

Sil Grep Casti, nua ch`ins vesa aunc oz in rudi el pastg, vegnevan ils habitons ensemen per saltar. Aschia era ei era ina sera cura ch`ina bellezia giuvna ei vegnida tier la glieud. La giuvnetta ha dumandau tgi che lessi liberar ella. Immediat ha in giuven detg ch`el lessi liberar ella. La giuvnetta ha declarau ad el ch`el stoppi star l`entira notg en quei rudi ed el astgi entochen l`autra damaun cura ch`ella vegni buca vegnir ora da quel. Sch`el setegni bu vid quei vegn sia famiglia a haver discletg ed ella seigi per adina pigliada.
Il giuven ha fatg sco la giuvna ha detg ed ei staus tut persuls en quei rudi. La notg ha el giu gronda tema perquei ch`el udeva curiosas ramurs. El ei denton staus curaschus e buca ius ora dil rudi. La damaun cura ch`ei ha tuccau da dis ha el tertgau ch`el hagi fatg quei che la giuvnetta vevi detg ed ei vegnius ord il rudi. Cheu ei lezza vegnida a bargend tiel giuven e ha detg ch`el hagi ussa fatg tut empaglia. Sia famiglia vegni ussa a haver discletg ed ella stoppi per adina star leu. 
Sch`ins va aunc oz si tiel rudi vesans ins magari la giuvna vid saltar el rudi.

Igl onn 1617 han ils purs da Siat scargau las vaccas. Cura che las vaccas ein passadas sper Tuf (sissum il vitg da Siat) ein tuttas dadas giun plaun e mortas. Ils purs da Siat han sin quei buca saviu tgei pigliar a mauns. Suenter liungas discussiuns han els decidiu ch`els lessien baghegiar en quei liug nua che las vaccas ein mortas, ina caplutta. Quella caplutta ei dedicada a Sogn Ambrosi ed ei oz aunc la caplutta da morts a Siat.


</doc>
<doc id="7354" url="https://rm.wikipedia.org/wiki?curid=7354" title="Detga da Sasolas">
Detga da Sasolas

Sin las aclas da Sasolas sur Luven, devi dialas che gidavan als purs da far lur lavurs sil funs. Ins atgeva denton buca mulestar ni far nausch cun ellas. Mintga notg da mesanotg fagievan las dialas in sault e mintgin che haveva marveglias ed observava ellas vegneva strufegiaus.
Ina stad haveva in pur in fumegl da Trin. El era in ballezia giuven e tuttas giuvnas havevan plascher dad el. El carteva denton buca la detg dallas uldaunas da Sasolas ed aschia ha el decidiu da observar ellas da mesanotg. Da mesanotg ein ellas propi vegnidas ed han saltau entochen ch'ina diala ha sentiu ch'il giuven observava ellas. Las dialas han decidiu dad ir tier el ed han tratg ora ad el ils calzers, ils caltscheuls e las caultschas. Duront far quei han ellas cantau ina canzun da beffas. Il proxim gi ha il giuven da Trin alura stuiu ir anavos el vitg senza caultschas. Ei era ina dumengia e tuts mavan a baselgia. Ina dunna dil vitg ha viu el ed ha clamaun ch'il giavel seigi el vitg. Sil suenter leva negin pli ir en baselgia. Il plevon ha lu clamau ensemen la glieud, ed era il giuven da Trin cun vestgadira da dumengia, era leu. Aschia ha negin sentiu ch'ei era el e tuts ein i a baselgia.


</doc>
<doc id="7359" url="https://rm.wikipedia.org/wiki?curid=7359" title="FIH">
FIH

La Federaziun internaziunala da Hockey sin terren (FIH - Fédération Internationale de Hockey sur Gazon) è ina organisaziun internaziunal che coordinescha las federaziuns da hockey sin terren da l'entir mund. La sedia da la federaziun sa chatta a Losanna. La FIH organisescha differentas arranschaments da hockey sin terren, sco per exempel ils campiunadis mundials da hockey sin terren dals umens sco era da las dunnas. Il president actual da la FIH è il ollandis Els van Breda Vriesman.


Pagina d'internet uffiziala da la FIH


</doc>
<doc id="7361" url="https://rm.wikipedia.org/wiki?curid=7361" title="FIVB">
FIVB

La Federaziun internaziunala da Ballarait (FIVB - Fédération Internationale de Volleyball) è ina organisaziun internaziunala che coordinescha las federaziuns da ballarait e da ballarait da riva da l'entir mund. La sedia da la federaziun sa chatta a Losanna. La FIVB organisescha differentas arranschaments da ballarait, sco per exempel ils campiunadis mundials da ballarait dals umens sco era da las dunnas. Il president actual da la FIVB è il giapunais Wei Jizhong.

Pagina d'internet uffiziala da la FIVB


</doc>
<doc id="7362" url="https://rm.wikipedia.org/wiki?curid=7362" title="Dr. Alban">
Dr. Alban

Alban Nwapa (Enugu, 26 avuost 1957) es ün chantadur e produzent da musica da disco nigeriaun naturalizo svedais, meglder cuntschieu cul nom Dr. Alban. El ho tschernieu quist pseudonim, per ch'el stüdgiaiva per dvanter ün daintist.

Dr. Alban dvantet renumno dal 1990 tres la publicaziun da sia prüma chanzün "Hello Afrika" ("Allegra Africa") e da sieu prüm album cun listess nom. El and vendet var ün milliun da copias in tuot il muond; eir sias chanzuns zieva gnidas our vettan fich success: "One love" ("Ün'amur", 1992), "It's My Life" ("Ad es mia vita", 1992), "Look Who's Talking Now" ("Guarda chi chi es a parler uossa", 1994), e "Let the Beat Go on" ("Fo continuer il "Beat"", 1994), chi bainbod dvantent chanzuns classicas da la müsica da disco dals Ans Nonaunta.

Zieva üna lungia perioda d'inactivited cumparet Dr. Alban darcho dal 2008, cur cha que gnit our la chanzun "I Love the 90's" ("Eau d'he gugent ils Ans Nonaunta"), chanteda insembel cun Haddaway, ün oter chantadur da musica da disco da quella perioda.





</doc>
<doc id="7363" url="https://rm.wikipedia.org/wiki?curid=7363" title="IAAF">
IAAF

L'Associaziun internaziunala da las Fedaraziuns Atleticas (IAAF - International Association of Athletics Federations) è ina organisaziun internaziunala che coordinescha las federaziuns atleticas da l'entir mund. La sedia da la federaziun sa chatta a Monaco. La IAAF organisescha differentas arranschaments atletics, sco per exempel ils campiunadis mundials d'atletica en il liber u ils campiunadis mundials d'atletica en sala. Il president actual da la IAAF è il senegalais Lamine Diack.


Pagina d'internet uffiziala da la IAAF


</doc>
<doc id="7365" url="https://rm.wikipedia.org/wiki?curid=7365" title="Gieus olimpics">
Gieus olimpics

Ils Gieus Olimpics èn in arranschament internaziunal da plirs sports. Igl ha gì dus generaziuns da gieus olimpics; l'emprima eran ils gieus olimpics da antica (grec: Ολυμπιακοί Αγώνες; translaziun scientifica: Olympiakoi Agones) en Olympia, Grezia. Il segund è enconuschent sco moviment olimpic modern. Ils emprims gieus olimpics moderns da stad prendessan lieu en Athen, Grezia en 1896 ed ils emprims gieus olimpics moderns d'enviern prendessan lieu en Chamonix, Frantscha en 1924.




</doc>
<doc id="7373" url="https://rm.wikipedia.org/wiki?curid=7373" title="Ayer">
Ayer

Ayer (en francoprovenzal: "Ayèr") è ina fracziun da la vischnanca da Anniviers en il chantun Vallais.


</doc>
<doc id="7375" url="https://rm.wikipedia.org/wiki?curid=7375" title="Moesa (flum)">
Moesa (flum)

La Moesa è in flum da 47 km che percurra ils chantuns svizzers dal Grischun Tessin e che nasche damanaivel da la vitg da San Bernardino sin in'autezza da 1600 m. m.s.m. e che sbucca en il Ticino a Bellinzona sin in'autezza da 230 m.s.m.



</doc>
<doc id="7379" url="https://rm.wikipedia.org/wiki?curid=7379" title="Val Mesauc">
Val Mesauc

La Val Mesauc (talian: "Val u Valle Mesolcina", tudestg: "Misox") è ina val en las muntognas grischunas e dal tessin da pli u main 45 km lunghezza. Il Mesauc vegn percurrì dal flum Moësa. 



</doc>
<doc id="7380" url="https://rm.wikipedia.org/wiki?curid=7380" title="Giovanni Segantini">
Giovanni Segantini

Giovanni Segantini (* ils 15 da schaner 1858 ad Arco, Trentino; † ils 28 da settember 1899 sin il Munt da la Bês-cha, Puntraschigna) è stà in pictur talian dal simbolissem romantic ed in maister da las cuntradas da muntogna. El ha cumenzà gia baud cun la pictura al liber. Segantini ha sviluppà in’atgna versiun da la tecnica da malegiar pointillistica. Cun questa tecnica al èsi reussì da reproducir la glisch viva dal mund alpin e d’augmentar l’effect natiralistic da ses maletgs.

Segantini è naschì l’onn 1858 ad Arco al Lai da Garda ch’era da quel temp territori austriac. Ses vair num, Battista Emanuele Maria Segatini, ha el midà pli tard en Segantini. Sia mamma Margherita de Girardi (* ils 4 da settember 1828 a Castello; † ils 3 da matg 1865 a Trient) era la terza dunna da ses bab, Agostino Segantini (* 1802; † ils 20 da favrer 1866), ch’era scrinari. In frar ch’era sis onns pli vegl che Giovanni è vegnì per la vita l’onn 1858 tar in incendi. 

Suenter la mort prematura da sia mamma (ella è morta cun 37 onns) ha ses bab dà en tgira Giovanni a sia figlia or da l’emprima lètg, Irene. Quella resentiva il pitschen sco ina chargia e Giovanni scappava perquai tar mintga chaschun. Il fanadur da l’onn 1865 è l’odi da sia mesa sora stà uschè grond ch’ella ha scrit en ina brev a l’autoritad da Puntina ch’ins duessi prender davent la naziunalitad austriaca a Segantini. Quai è capità. Tenor las leschas repressivas che valevan da quel temp en l’Imperi austriac per ils dominis talians pudeva vegnir prendì davent ad in uffant da set onns sia naziunalitad.

Segantini è stà si’entira vita senza naziunalitad. L’onn 1870 è el vegnì tschiffà senza palpiris, e perquai che ses bab era mort, è el sa tschentà en l’institut d’educaziun "Riformatorio Marchiondi". Là ha el emprendì la professiun da chalger. In vegl spiritual da l’institut al ha prendì sut sia protecziun. El ha percurschì il talent da malegiar da Segantini, ha raquintà dad el al pader pictur Fra Angelico ed ha permess ad el da malegiar e modellar. L’onn 1873 è Segantini vegnì a Milaun ed ha lavurà tar l’anteriur partisan da Garibaldi, Luigi Tettamanzi. Tettamanzi era in pictur da cafanuns, da transparents e da tavlas d’ustarias. Ultra da quai era el anc cumediant ed autur da dramas istorics. Tettamanzi ha engaschà Segantini sco gidanter ed al ha instruì en la pictura. Grazia ad intervenziuns da ses mez frar Napoleone ha Segantini pudì bandunar l’institut d’educaziun.

L’onn 1875 è Segantini s’inscrit a l’Academia d’art da Brera a Milaun ed ha frequentà curs dal di en la pictura e curs da la saira en l’ornamentica. Cun ses emprim maletg pli grond, "Il coro di Sant’Antonio", è el sa participà l’onn 1879 ad in’exposiziun naziunala. Sia nova moda da tractar la glisch ha immediat sveglià l’attenziun da scolasts e scolars.

«Jau n’aveva segir betg l’intenziun da crear in capodovra, mabain simplamain da ma fatschentar cun la pictura. Tras ina fanestra averta entrava in radi da glisch che bagnava las sutgas da lain entagliadas dal chor. Jau hai malegià questa part ed hai dà oravant tut fadia da tschiffar la glisch. Immediat hai jau realisà ch’i n’è betg pussaivel da tschiffar la glisch be cun maschadar las colurs sin la paletta. Uschia hai jau scuvert la metoda d’ordinar las colurs stgettas e puras ina sper l’autra sin la taila da glin empè da las maschadar sin la paletta. Cun contemplar il maletg sin ina distanza natirala surpiglia la raitina la funcziun da maschadar las colurs.»

Malegiar las truclas da la catedrala da Sant’Antonio, illuminadas tras ina fanestra laterala, valeva enfin lura sco in problem nunschliabel. Ins vuleva perquai surdar a Segantini il premi "Principe-Umberto" ch’era dotà cun ina valur da 5000 liras. Persunas scuidusas èn dentant vegnidas d’impedir quai cun far attent la giuria che Segantini na saja betg in Talian, mabain in Austriac. Il maletg è vegnì cumprà da la "Societad per il bel art da Milaun". Pli tard ha Segantini survegnì l’incumbensa da producir per ils students maletgs anatomics colurads. Tras quai ha er el s’approprià bunas enconuschientschas da l’anatomia.
Perquai ch’el aveva differenzas d’opiniun cun ils professurs da l’academia d’art da Brera, ha Segantini bandunà quella suenter dus onns.

Il medem onn ha el emprendì d’enconuscher en la "Galleria Vittore ed Alberto Grubicy" a Milaun il criticher e martgadant d’art Vittore Grubicy. La galaria aveva arranschà in’exposiziun commemorativa a chaschun da la mort prematura da Tranquillo Cremona (1837–1878). Segantini è entrà en l’exposiziun cun vestgadira paupra e chalzers grops. El ha survegnì ina reprimanda da Grubicy. Ma Segantini è s’exculpà, ha contemplà vinavant ils maletgs cun attenziun e s’ha dà d’enconuscher sco pictur. Uschia ha cumenzà ina relaziun ed amicizia per vita duranta ed ils quitads finanzials da Segantini han gì ina fin. Grubicy procurava per incumbensas da maletgs da natira morta e preschentava ils maletgs da Segantini sin la fiera d’art. Tras Grubicy ch’era bler en viadi vegniva Segantini ultra da quai en contact cun reproducziuns d’artists da ses temp. Per Segantini era quai ina da las unicas pussaivladads per emprender d’enconuscher auters artists (sco per exempel Jean-François Millet) e lur ovras.

Ses emprim atelier ha Segantini avert l’onn 1880 en la Via San Marco al Naviglio a Milaun. Qua ha el emprendì d’enconuscher Luigia Bugatti ch’aveva 17 onns. Ella vegniva numnada Bice ed era la sora da ses conscolar ed ami Carlo Bugatti ch’è daventà pli tard a Milaun ed a Paris in scrinari da mobiglias renumà. Bice è stada model per il maletg "La Falconiera" l’onn 1880, in maletg romantic che mussa quant ferm che l’artist era inamurà. L’eroxa dal maletg ha num "Bice del Balzo" ed ha survegnì tras ils egls dal pictur inamurà «furmas terrestras en la figura feminina da la charezzada Luigia Bugatti ch’è daventada sia Bice.» Maridar n’han els betg pudì, perquai ch’el na possedeva betg ils palpiris necessaris.

1880 è Segantini ì a star cun Bice a Pusiano en la cuntrada rurala da la Brianza (tranter Milaun e Lecco) cun sias collinas e lais. Il pèr ha gì dus uffants: Gottardo, naschì l’onn 1882, pli tard sez pictur e biograf da ses bab, ed Alberto (1885–1904). Ses terz figl Mario (mars 1885–1916) e la figlia Bianca (matg 1886–1980) èn naschids pli tard a Milaun. Mario è medemamain vegnì pictur e Bianca ha edì l’onn 1909 a Lipsia las scrittiras e brevs da ses bab en lingua tudestga. L’onn 1882 è la famiglia Segantini ida a star en in domini a Carella, nua che Segantini ha emprendì d’enconuscher il pictur lombard Emilio Longoni (1859–1932).

Durant quel temp ha Segantini fatg studis extendids davart la natira morta e sviluppà en numerus maletgs ina pictura ch’era fitg datiers a la natira. Savens ha el malegià flurs, perquai ch’ellas represchentavan per el la bellezza da la natira. Qua, al Lai da Pusiano, è sa sviluppada l’onn 1882 l’emprima ediziun dal maletg "Ave Maria a trasbordo" ch’è vegnì undrà dus onns pli tard tar in’exposiziun ad Amsterdam. L’emprima ediziun n’è deplorablamain betg sa mantegnida. 

Ils 20 da schaner 1883 han Segantini e Grubicy suttascrit in contract, en il qual Segantini ha dà l’autoritad a ses mecen da segnar maletgs cun il monogram ‹G.S.›, d’al represchentar en tut ils fatgs publics e privats sco er da disponer davart ses possess e davart sias creaziuns.

Il 1885/1886 è Segantini ì a star per in mez onn a Caglio. Là ha el creà "Alla stanga", ina da sias ovras las pli impurtantas. Questa cumposiziun plain glisch e da gronda surfatscha mussa la summa da tut il svilup che Segantini aveva fatg enfin qua. En in tschert senn anticipescha il maletg schizunt elements da ses "Trittico della natura".

Unfis da la cuntrada ha Segantini bandunà l’onn 1886 cun sia famiglia la Brianza ed è ì per sis mais a Milaun, nua ch’el ha exequì lavurs per la burgaisia lombarda. Suenter ina lunga excursiun sur Com, Livign, il Puschlav, Puntraschigna e Silvaplauna è el sa domicilià a Savognin, nua ch’el ha vivì ensemen cun sia famiglia enfin l’onn 1894. Qua è Segantini sa deditgà a motivs or da la vita dal vitg alpin ed ha integrà en la cuntrada la glieud e lur activitads purilas. Numerusas da sias grondas ovras èn naschidas qua. Uschia ha el per exempel creà ina nova versiun dal maletg "Ave Maria a trasbordo". Tar quest maletg ha el experimentà per l’emprima giada cun la tecnica dal divisiunissem. Er in da ses maletgs ils pli populars, "Le due madri", è vegni stgaffì a Savognin. In’autra ovra d’impurtanza da quest’epoca, "L’aratura" da l’onn 1890, sa chattà oz en la Nova Pinacoteca a Minca. 

En l’Ollanda, en Belgia, en Germania, pli tard er en l’Austria e schizunt en il Giapun ha Segantini cuntanschì grond renum ed è vegnì visità da Max Liebermann e Ludwig Fulda. Giovanni Giacometti ed il giuven Cuno Amiet (che Segantini ha emprendì d’enconuscher durant las vacanzas da stad a Stampa tar Giacometti) han pudì giudair sia promoziun bainvulenta. En rom da l’exposiziun mundiala da l’onn 1886 a Londra è Segantini stà in dals artists represchentads il pli bain a l’"Italian Exhibition". Tras quai è sia preschientscha internaziunala vegnida confermada. L’onn 1889 èn sias ovras stadas represchentadas a l’exposiziun mundiala a Paris en la partiziun taliana e ses maletg "Vacche aggiogate" da l’onn 1888 è vegnì premià cun la medaglia d’aur. En ses maletgs ha el cumenzà a s’avischinar al simbolissem. L’emprima retrospectiva da Segantini ha gì lieu a Milaun en la "Galeria Grubicy" il december 1891. Segantini ha cumenzà a tgirar contacts cun ils martgadants Ernst Arnold a Dresden, Eduard Schulte a Berlin ed auters. Tras quai ha Alberto Grubicy pers ils dretgs exclusivs per sias ovras.

En bleras ovras da Segantini è Barbara Uffer (1873–1935) stada il model privilegià da Segantini: tranter auter sco matta che baiva al bigl; l’onn 1887 sin il maletg "Costume Grigionese"; sco matta che fa stgaina sin in prà l’onn 1888; sco pastura da nursas sut in tschiel serain sin il maletg da l’onn 1891 "Mezzogiorno sulle alpi" u sco matta che dorma sper ina saiv sin il maletg "Riposo all’ombra" l’onn 1892. Cur che Segantini è sa chasà l’onn 1886 cun sia famiglia a Savognin è Barbara, ina matta da 13 onns cun il surnum Baba, entrada en il servetsch da la famiglia. Ella guardava da tut ils quatter uffants, Gottardo, Alberto, Mario e Bianca, e fascheva las chombras. Plinavant stueva ella accumpagnar Segantini cun proviant e cun utensils da picturar cur ch’el lavurava en la cuntrada.

Barbara Uffer è ida cun els era cur che la famiglia da Segantini ha midà domicil. L’onn 1899 ha ella accumpagnà Segantini sin il Munt da la Bês-cha, nua ch’el ha lavurà vi da la part amez da ses tripticon "Trittico della natura". Suenter la mort da Segantini è Baba stada anc tschintg onns tar Bice ed ils uffants fin ch’ella ha bandunà la famiglia suenter tut en tut 19 onns.

L’avust 1894 ha la famiglia Segantini bandunà Savognin ed è ida a star a Malögia. Là è ella sa chasada en il Chalet Kuoni ch’era vegnì bajegià d’in inschigner da la Viafier dal Gottard. La chasa spaziusa è situada damanaivel dal Lai da Segl. Da quel temp è Segantini entrà en contact cun ils commerziants d’art Bruno e Paul Cassirer sco er cun Felix Königs da Berlin ch’al han lura er represchentà sin il martgà. A partir da l’onn 1896 lavurava Segantini durant la stad a Malögia e l’enviern a Soglio en Bregaglia. Qua èn vegnidas picturadas tranter auter cuntradas muntagnardas cun ina tecnica ch’è parentada cun il neoimpressiunissem. Da grond renum è oravant tut il tripticon "Il trittico della natura" che consista da las parts: "La vita", "La natura" e "La morte". Il maletg "La vita" ha Segantini picturà da l’onn 1896 enfin l’onn 1899 en vischinanza da Soglio, "La natura" da l’onn 1897 enfin l’onn 1899 sin il Munt da la Bês-cha sur Puntraschigna e "La morte" da l’onn 1896 enfin l’onn 1899 sin il Pass dal Malögia en direcziun da la Bregaglia. Il tripticon è exponì en il Museum da Segantini a San Murezzan.

Durant ses temp a Malögia ha Segantini gì correspundenzas intensivas cun ils poets Angelo Orvieto (1869–1967) e Domenico Tumiati (1847–1933); cun l’autura da romans Neera (pseudonim per Anna Radius Zuccari, 1846–1918) ch’è stada ina da las emprimas persunas ch’ha scrit ina biografia da Segantini; cun il milanais Gerolamo Rovetta ch’era in romanticher tardiv; cun il librettist Luigi Ilica (1857–1919); cun il pictur divisiunistic Giuseppe Pellizza da Volpedo e cun il poet napolitan Vittorio Pica (1866–1930) ch’ha introducì en l’Italia l’impressiunissem ed il simbolissem. Er cun ils secessiunists da Vienna – che vesevan en Segantini in piunier da la pictura moderna – ha el tgirà in barat intensiv. L’apatridia da Segantini al chaschunava anc adina grondas difficultads. En l’Austria perencunter, nua che l’imperatur Franz Joseph admirava sias ovras, giudeva Segantini ina tscherta protecziun.

Tar ina radunanza da vischnanca a Samedan l’onn 1897 ha Segantini preschentà in project ch’avess gì da vegnir finanzià da hoteliers engiadinais. Per l’exposiziun mundiala a Paris da l’onn 1900 aveva Segantini previs in panorama da l’Engiadina. Igl avess duì vegnir realisà in pavigliun ch’avess gì da mussar «las bellezzas natiralas da l’Engiadina entras in illusiunissem en furma d’in process figurativ e plastic tut en la meglra tradiziun dals panoramas dal 19avel tschientaner.» Il project preveseva in’architectura rodunda, da fier cun ina surfatscha totala da 3850 meters quadrat ch’avess duì mussar la cuntrada e l’atmosfera da la vita en las Alps svizras. Il tripticon "Il trittico della natura" dueva vegnir integrà en il project. Ils gronds custs d’in milliun francs ch’avessan stuì vegnir pajads mo per il fit sco er las lungas tractativas ch’han durà fin l’onn 1900 han fatg ir ad aua il project.

Per l’illustraziun d’ina Bibla ha Segantini furnì l’onn 1898 trais maletgs. La chas’editura "Geillustreerde Bijbel Uitgaven" d’Amsterdam aveva fundà in’interpresa cun la finamira d’edir ina Bibla illustrada en pliras linguas per in pretsch bass. Ultra da Segantini èn vegnids supplitgads numerus auters artists renconuschids europeics da sa participar. La realisaziun ha durà da l’onn 1896 enfin l’onn 1903.

Ses patratgs e sias concepziuns artisticas ha Segantini explitgà en numerus texts. Il november 1898 ha la revista da la Secessiun da Vienna ("Ver Sacrum") publitgà ses text "Contemplaziuns davart l’art". Quel era concepì sco resposta sin in artitgel cumparì en la revista "Le Figaro", en il qual Leo Tolstoj aveva tschentà la dumonda: «Tge è quai, art?». Sin questa dumonda ha Segantini respundì suandantamain: «Cur ch’jau hai vulì mitigiar il mal da geniturs ch’avevan pers in uffant, hai jau malegià il maletg "Doglia confortato per mezzo di credo". Per consecrar in liom da dus inamurads hai jau pictura il maletg "L’amore alla fonte della vita" e per laschar sentir la cumplaina intimitad da l’amur materna hai jau malegià il maletg "Il frutto dell’amore". Il maletg "L’angelo della vita" hai jau malegià cur ch’jau hai vulì chastiar las mammas nauschas e per chastiar las superbias, nunfritgaivlas, voluptusas hai jau picturà il maletg "Castigo nel purgatorio". E cur ch’jau hai vulì inditgar la funtauna da tut il mal ha jau malegià il maletg "La vanità".»

A la fin ha el respundì: «Leo Tolstoj fa sco sch’el na savess betg tge ch’ins chapescha sut bellezza e tge ch’è sia muntada. El stuess be contemplar ina flur. Quella schess ad el tge che la bellezza è quai meglier che mintga determinaziun. El fa er sco sch’el na savess betg da tge punct che l’art cumenza. L’art entschaiva nua ch’il brutal, artifizial e banal chala. Sche vus giais sper ina fanestra d’ina chasa da purs via ch’è ornada cun bellas flurs ch’en tgiradas cun charezza pudais vus esser segirs ch’i regia en l’intern da la chasa urden e schubradad e che la glieud che viva en la chasa n’è betg nauscha. Qua entschaiva l’art cun sias bunas ovras.»

Mez settember da l’onn 1899 ha Segantini ascendì cun ses figl Mario il Munt da la Bês-cha per lavurar vi dal maletg "La natura" ch’era quasi finì. Durant la stad aveva el lavurà vi dals maletgs "La vita" e "La morte". Il grond tripticon "Trittico della natura" avess duì esser a fin per l’exposiziun mundiala a Paris.

Bainbaud suenter l’arrivada sin il munt è Segantini vegnì malsaun pervia d’ina inflammaziun dal pellitsch. Ma el ha lavurà vinavant nunstanclentaivlamain. Ses figl è festinà giu San Murezzan tar dr. Oskar Bernhard ch’era in ami dal pictur. Cun Bice ch’era turnada en prescha da Milaun è il figl ascendì il culm. Ma per il malsaun è tut l’agid vegnì memia tard. Uschia è Giovanni Segantini mort ils 28 da settember en la vegliadetgna da be 41 onns. Preschents eran ses figl Mario, dr. Oskar Bernhard e Bice. En il presentiment da sia mort, ma er da la renconuschientscha da si’ovra, ha el ditg a sia dunna consternada: «Jau hai vis giu en la val ina gronda fulla da glieud; questa glieud era uschè pitschna ed jau uschè grond.» Ses ultims pleds èn stads: «Voglio vedere le mie montagne» (Jau vuless vesair mias muntognas) – in ultim confess a sias muntognas amadas. Suenter sia mort è ses giuven ami Giovanni Giacometti vegnì al letg da mort ed ha picturà il stimà artist. 

Il prim d’october 1899 è Segantini vegnì sepulì sin il pitschen santeri da Malögia ch’el aveva perpetnisà ils onns 1895/96 en il maletg "Il dolore confortato dalla fede". Bice è morta 39 onns pli tard, ils 13 da settember 1938, a San Murezzan. Ella è vegnida sepulida sper Giovanni. Ina tavla porta l’inscripziun «Da presso e da lunge in terra e in cielo uniti in vita e in morte ora e sempre» (Datiers u dalunsch, en tschiel u sin terra, unids en vita e mort per ussa ed adina). Sur lur fossas stat l’inscripziun «Arte ed amore vincono il tempo» (Art ed amur surmuntan il temp).
Dasper las fossas da Giovanni e da Bice sa chattan las fossas da lur uffants Mario, Gottardo ed Alberto Segantini. La figlia Bianca è vegnida sepulida ad Arco, nua ch’ella era turnada suenter sia dimora a Lipsia.

La vaira carriera da Giovanni Segantini ha cumenzà cur ch’el è sa domicilià en la Brianza. Qua è el sa fatschentà cun Jean-François Millet e sias furmas d’expressiun artisticas. Millet aveva gia anticipà elements stilistics da l’impressiunissem. Pir en ses dissegns da cuntrada cun lur glisch mistica, creads a partir da l’onn 1865, è Millet sa plazzà pli datiers dal simbolissem. Segantini enconuscheva l’ovra dal Franzos mo da fotografias. Cun guardar pli exact sa differenzieschan las ovras da Segantini e da Millet malgrà lur parallelas: Millet, oriundamain pictur d’atelier, malegiava sias cuntradas in pau somber; Segantini perencunter malegiava cler e cun ina glisch senza resguard. En ina brev al poet Tumiati dals 29 da matg 1898 ha Segantini scrit latiers:
«Per exprimer pli fitg mes sentiments ed er per dar vita a tut il milieu da mias ovras tras ils sentiments poetic-pittorescs da mes spiert, ma distanziav’jau l’emprim temp dals models fraids, gieva la saira durant las uras dal tramunt ora en il liber ed absorbava en mai l’atmosfera ch’jau hai alura confidà l’auter di a la taila da glin.»

L’epoca poetic-idillica da Segantini è sa sviluppada a medem temp sco sia deliberaziun da la citad gronda, segnada d’ina vita restrenschenta per si’olma. L’armonia da ses conturn puril e ses esser inamurà en la vita rurala ed en l’agen giuven tegnairchasa han contribuì essenzialmain al svilup intern ed artistic da Segantini.

Millet aveva poetisà il pur ed elevà el sco uman romantic e litterar. La tscherna da quest motiv era per el in’expressiun d’in program etic-social. Ma sco citadin intellectual enconuscheva el la vita purila be a l’ur. Malgrà las sumeglientschas exteriuras dals motivs dals dus artists han quels da Segantini in tut auter esser. Tar el è l’uman stà integrà ed unì da l’entschatta ennà cun la cuntrada; ses pasturs e purs restan simpels e senza tuttas emfasas. Segantini sez ha exprimì questas differenzas cun ils suandants pleds: «Jau vuleva simplamain malegiar ses models tut auter che Millet: ventiraivels, bels e cuntents, senza provocar cumpassiun; plitost scuidanza vulev’jau provocar, sch’ins ha emprendì d’enconuscher els e lur vita sco jau.»

En il magazin tudestg "Kunstwart" (che sustegneva il moviment per la refurmaziun da la vita) ha Ferdinand Avenarius danovamain fatg l’onn 1908 ina cumparegliaziun cun Millet e resumà quella en la suandanta constataziun: «Tar la concepziun dals umans na cuntanscha Segantini per bler betg tanta forza sco Millet, ma el n’aspira er betg quai. Sco Millet dat el a ses umans grondezza, ma el na lascha betg la suveranitad absoluta ad els. Per el signifitga ‹il grond› anc bler pli ferm che tar Millet l’entir, la cuntrada, la terra materna, u – cun midar l’accentuaziun dals sentiments – la vita.» En cuntradicziun cun la stenta da Segantini da descriver la grondezza da la natira e da la vita senza grond patos, tutgava ses figl sco biograf savens in tun dad imni, cur ch’i gieva per mussar las qualitads da ses bab artist: «L’artist è in spiritual da la sublima bellezza dal stgaffiment che stat en il servetsch da drizzar sia vita vers questa deessa sclerida e, sch’igl è necessari, da s’unfrir per ella.»
Segantini ha vivì durant in temp d’ina industrialisaziun accelerada, da grondas prestaziuns tecnicas (ventschida da la Viafier dal Gottard 1882) e da grond svilup en las scienzas natiralas. Sco blers artists veseva Segantini en l’avanzament da modas da patratgar natiralisticas e materialisticas in privel per il pensar spiertal, per l’olma e per l’ideal. En connex cun la relaziun tranter l’ideal e la natira ha el ditg: «In ideal ordaifer il natiral ha a lunga vista nagina forza da viver, ma ina realitad senz’ideal è ina realitad senza vita.»

En la biografia da Segantini è ses figl Gottardo sa dumandà, schebain Segantini saja stà in natiralist u in idealist. El è vegnì a la conclusiun ch’el na saja stà ni in ni l’auter: «In ch’ha cumplettà sias capacitads cun sa dar cuntinuadamain fadia en in stil serius e cun in regl da concurrer cun ils pli gronds da ses temp, n’è betg pli in natiralist, mabain in grond idealist.» La tendenza fundamentala da sias stentas era da reproducir la natira decentamain, betg da «sa profundar en particularitads grotescas ed interessantas, mabain da preschentar las bellezzas ch’èn renconuschidas en general». 

Segantini na vuleva betg currer suenter als critichers, na vuleva betg stgaffir uschenumnà art popular. Ses maletgs n’eran betg maletgs per in public pli vast. Els devan en egl als artists e vegnivan en mintga cas renconuschids e stimads en tscherts ravugls pervia da lur tendenzas d’art avanzadas. Ses maletgs occupavan ina posiziun speziala perquai ch’els vegnivan duvrads per cumbatter cunter opiniuns tradiziunalas davart il malegiar. Ma perquai che las ovras da l’artist han cuntanschì curt suenter sia mort in renum e perquai ch’ils maletgs en daventads bainvesids dal public, na pon ins betg trair la conclusiun ch’els sajan er vegnids fatgs per il public.

Ditg ha la scena d’art attribuì las ovras da Segantini al pointillissem. Per el sez era la tecnica dentant be in med per cuntanscher la finamira. El era oravant tut in pictur da siemis da la cuntrada ch’el transponiva sin la taila da glin. Cumbain che Segantini vegn resguardà en l’istorgia d’art sco simbolist, è el stà en sia tendenza fundamentala in expressiunist ed è sa servì d’expressiuns realisticas. Uschia è el ì – er sche lur meds d’exprimer èn dal tuttafatg differents – en direcziun da Caspar David Friedrich, «il qual el dominescha dentant en ses talent artistic ed en la genuinitad da ses sentiment per la natira».

Sco gia menziunà aveva Segantini previs per l’exposiziun mundiala da l’onn 1900 a Paris in panorama da l’Engiadina. Per motivs finanzials n’ha quel dentant betg pudì vegnir realisà. Perquai ha el reducì ses project e cumenzà cun las trais parts centralas da "La sinfonia da las Alps". A maun da skizzas lavurava el vi dals gronds maletgs, en ils quals la glisch, l’aria, la distanza e la culissa duevan exprimer il vair spiert da las muntognas. Ils ulteriurs quatter maletgs da "La sinfonia da las Alps" ("Narcisismo", "Carità", "Il lavoro" e "La lavina") n’èn betg finids pervia da la mort prematura da Segantini. Per quest motiv è il tripticon da las Alps da vesair sco in fragment da quai ch’el aveva en senn da far: in panorama da l’Engiadina. 

Oriundamain avevan ils trais maletgs realisads num "Armonia della vita", "La natura" ed "Armonia della morte". Ils titels "La vita – La natura – La morte" han ils maletgs retschavì pir suenter la mort da Segantini ed uschia sa numna l’ovra oz: "Il trittico della natura".

Cumenzà aveva Segantini cun il maletg "Armonia della morte", ma el ha adina puspè interrut la lavur. Sco segund maletg ha el cumenzà l’atun 1896 a Soglio l’"Armonia della vita". "La natura" – e cun quai manegiava Segantini la natira dal mund alpin – dueva chattar ina glorificaziun grondiusa sco propaganda per San Murezzan ch’era l’incumbensader da quest’ovra. Suenter ch’il contract è stà fatg, ha Segantini mess tiers, sco pendants tar "La natura", ils dus maletgs "Armonia della vita" ed "Armonia della morte". 

Tar il tripticon ha Segantini dissegnà l’onn 1899 trais chartuns ed als tramess al president da la cumissiun d’art per l’exposiziun mundiala. Agiuntà als chartuns era ina brev scritta da Segantini e translatada en franzos da Grubicy. En quella steva ch’il tripticon cumpiglia, inclus las lunettas, ina ladezza da dudesch meters e mez ed in’autezza da tschintg meters e mez. 

"La vita" mussa la cuntrada sin la planira auta Plan Luder a Soglio en Bregaglia durant il tramunt dal sulegl. Davostiers ves’ins a dretga il Glatscher dal Bondasca ed a sanestra la gruppa da muntognas dal Sciora. L’egliada dal contemplader vegn manada tras ina senda che descenda vers il center dal maletg. Da vart dretga sesa ina mamma cun ses uffant; ella para dad esser creschida ensemen cun in schember. Segantini ha ditg ch’il maletg mussia «la vita da tut las chaussas ch’han lur ragischs en la mamma natira.» La roma da la planta signifitgescha la colliaziun tranter terra e tschiel. Dal tschiel vegn l’egliada puspè manada a dretga sur la spunda da la muntogna tar duas dunnas che sa chattan sin la senda – il rudè sa serrà.

La lunetta dal chartun mussa in’allegoria da las forzas che regalan vita e procuran per la mort. Il vent che sufla tira cun sai la mort, l’aua ed il fieu. Ma or da lur forza destructiva nascha nova vita. Per ils medagliuns a dretga ed a sanestra eran previs ils maletgs "Narcisismo" e "Carità".

Il maletg "La natura" è vegnì creà sin il Munt da la Bês-cha sur Puntraschigna. L’observatur guarda en l’ultima glisch dal di vers San Murezzan ed ils Lais da l’Engiadin’Ota. Davosvart è da vesair il Piz Morteratsch. Ils umans ed animals che returnan a chasa èn integrads ruassaivlamain en il gir da la natira. La luminusitad extraordinaria da las colurs dal tschiel ha Segantini cuntanschì cun surtrar l’entir tschiel cun stritgs fins radials drizzads vers anor. En il sectur dal sulegl dovra el dapli mellen, vers anor adina dapli blau cler ed alv, ma er in zic cotschen.

La lunetta dal chartun mussa chasas da San Murezzan en ina cuntrada d’enviern, illuminada dal clerglina. Per ils medagliuns a dretga ed a sanestra eran previs ils maletgs "Il gnafalio" e "Leontopodium alpinum", ils simbols per la primavaira alpina e per la stad.
Il maletg "La morte" n’è betg finì. El mussa ina cuntrada d’enviern matutina en vischinanza dal Pass dal Malögia, nua ch’ina giuvna morta vegn purtada or d’ina chamona. Observond la saiv ed il chaval vegn l’egliada manada si tar las nivlas: la morta ha surmuntà la vita terrestra. Il tschiel glischant signifitgescha speranza e confiert.

En la lunetta dal chartun portan dus anghels l’olma da la morta en il tschiel cristian, perquai che tut il passà chatta en in cor cartaivel ina renaschientscha. En il medagliuns a dretga ed a sanestra eran previs ils maletgs "Il lavoro" e "La lavina".

En ses tun in pau idealisant ha Gottardo Segantini scrit davart quest’ovra: «La construcziun da tut il tripticon fa vegnir endament las capodovras da la renaschientscha, nua ch’ils artists na vegnivan mai stanchels da sfurzar ensemen las pli differentas cumposiziuns per exprimer ina ponderaziun religiusa. La bellezza dals trais maletgs gronds lascha supponer che quest artist talentà fiss stà abel da crear en l’ovra terminada in tal miracul artistic, spiertal e da pictura – er cunter il gust da quel temp e dad ozendi – che quest tripticon avess pudì introducir ina nova èra en la pictura.»

En l’art talian dal 19avel tschientaner, l’ottocento, valeva Segantini sco il pictur il pli universal. Teoretichers d’art al han classifitgà sin il medem stgalim sco ils artists Edvard Munch, Vincent van Gogh e James Ensor. En ses text da grond’influenza "Über das Geistige in der Kunst" ha Wassily Kandinsky cumpareglià l’onn 1912 Segantini cun Dante Gabriel Rossetti ed Arnold Böcklin. Areguard Segantini – envers il qual er ils imitaders formals valian pauc – ha el accentuà: «El è exteriuramain il pli materialistic, perquai ch’el prenda furmas da la natira finidas e las elavura mintgatant fin en il pli pitschen detagl (p.ex. chadainas da muntogna, er crappa, animals e.u.v.) e chapescha da crear figuras abstractas malgrà che la furma materialistica è vesaivla. Tras quai è el forsa internamain il pli pauc materialistic da quests artists.» 

L’avantgarda da Paris n’ha dentant chattà nagin access a l’art da Segantini. Là èn ses num e si’ovra ids svelt en emblidanza. L’istorgia da la pictura dal 19avel tschientaner vegniva instruida memia pauc exact, «tras quai ch’ins la metteva a pèr cun l’avantgarda franzosa e deva impurtanza be als meds da crear revoluziunars. (...) Quest punct da vista ha gì per consequenza che tut ils artists che n’èn betg liads directamain vi da quests moviments na tutgan betg pli tar la savida generala culturala.» Malgrà l’influenza dals maletgs da Millet furmavan las ovras memia ‹estras› da Segantini pia nagin punct da referiment per ils Franzos.

En general sa lascha constatar che l’ottocento è vegnì ignorà per gronda part dador ils cunfins dal pajais. En spezial istorichers d’art franzos ed anglosaxons insistivan cun vehemenza da vesair l’art taliana dal 19avel tschientaner sco «terre des morts» (Alphonse de Lamartine). Ultra da quai ha l’ovra da Segantini subì ina digren da popularitad, perquai ch’el n’è betg stà preschent a l’exposiziun mundiala a Paris da l’onn 1900. L’exposiziun da ses "Panorama da l’Engiadina" avess pudì cumprovar sias qualitads.

Gia durant che Segantini viveva anc – en il temp da Meiji ch’ha durà dal 1868 fin il 1912 – èn percunter ils Giapunais sa famigliarisads cun las ovras da Segantini e restads fidaivels ad el enfin il di dad oz. Uschia è Segantini represchentà tranter auter er en il Museum naziunal per art dal vest a Tokio. 

Segantini è vegnì resguardà mo en il nord sco ‹fenomen›, en il sid da las Alps era el in represchentant da la pictura taliana ch’era sa messa sin via vers il 20avel tschientaner. En il nord da las Alps valeva el percunter per blers artists sco creatur e represchentant d’ina furma da viver datiers da la natira. Che quella haja manà pli tard ad in art patriotic degressiv na pon ins betg rinfatschar a Segantini.

L’onn 1932 ha Leni Riefenstahl filmà en las muntognas il film "Das blaue Licht" ed ha scrit en sias regurdientschas: «Ussa ma mancavan mo anc ils purs, els eran il pli grev da chattar. Jau vuleva avair fatschas particularas, tips aspers e severs sco quai che Segantini ha eternisà en ses maletgs.» Riefenstahl n’aveva betg chattà quests tips, perquai che la ‹realitad› da Segantini è – sco quella da mintg’auter artist era – filtrada tras sia derivanza artistica. Uschia lascha sia moda da represchentar figuras umanas per exempel percorscher l’influenza da Millet e d’Anton Mauve. 

Il musicist Anton Webern ha il tripticon da las Alps inspirà l’onn 1905 da scriver in emprim quartet d’instruments ad artg. Webern aveva frequentà durant ses studi da musicologia a l’Universitad da Vienna istorgia d’art sco rom lateral. Cur ch’el è stà l’avust 1902 a Minca, ha el vis il maletg "L’aratura" da l’onn 1890 en la Nova Pinacoteca. Uschia ha el scrit en ses diari: «Jau bram sin in artist en la musica sco quai che Segantini è stà en la pictura. Quai stuess esser ina musica ch’in artist scriva lunsch davent da tut ils eveniments mundials, en contemplaziun dals glatschers, da la naiv e dal glatsch etern e dals sombers culms gigantics, uschia stuess ella esser, sco ils maletgs da Segantini.» La stad da l’onn 1905 ha Webern finì ina cumposiziun per in quartet d’instruments d’artg ch’ha pudì vegnir attribuida a sias ovras pir entras ses relaschs. La premiera ha gì lieu ils 26 da matg l’onn 1962 a Seattle cun "The University of Washington String Quartet". Ils terms "La vita", "La natura" e "La morte" eran mess ordavant a la cumposiziun sco motto.

Ils ultims pleds da Segantini ha il sculptur Joseph Beuys duvrà l’onn 1971 en furma levamain adattada («Voglio vedere i mie montagne») per dar num ad ina da sias installaziuns. L’installaziun sa cumpona d’ina gronda stgaffa cun in spievel oval ed ina letgera. Tranter il letg e la stgaffa stattan in’auta chista da transport averta ed ina pitschna trucla da lain cun sisur in toc lain marsch. Sin ina sutga surtratga cun zulper è postà in spievel unschì cun grass. L’installaziun cun la quala l’artist tematisescha si’uffanza cumpiglia plinavant ina fotografia ed in purtret da Beuys. Mintgin da quests objects e segnà cun crida. Sin la stgaffa stat "Vadrec"; sin la chista, la trucla e la sutga "Sciora" (grip, chadaina da muntognas) e "Cime" (piz) e sin il letg "Walun" (vallada). Tut ils objects en colliads giun plaun cun ina construcziun d’arom. En il center dal tripticon mez radund penda vi dal palantschieu sura ina lampa che tanscha fin gist sur il palantschieu ed illuminescha in toc fieuter rodund. Beuys ha ditg: «Qua dasper questa stgaffa sun jau naschì, qua da la vart. Da temp en temp m’ha la stgaffa persequità a moda sula. Jau hai gì ils emprims siemis sper questa stgaffa (...).» Beuys fascinava vi da Segantini la «pretensiun da la totalitad, da laschar crescher ensemen ils umans ed ils animals cun il capitar en la natira, cun il ritmus ciclic da daventar e passar.» «Faschai da l’art in cult divin», aveva il panteist Segantini declerà e pretendì: «Il nov cult duess esser in colliaziun cun la natira, la mamma da las ragischs da la vita e cun la vita invisibla dal mund e da l’univers.» Ma Beuys rumpa cun il fatalissem da Segantini. «Sco quai che las muntognas da Segantini segireschan il metabolissem da vegnir e passar, entra la vita casuala inevitabla en l’installaziun da Beuys.» Tenor Beuys pon ins prender influenza e furmar il moviment dal metabolissem.

L’onn 1974 ha la band da rock britannica "Yes" lantschà ina cumpilaziun da dus albums cun il titel "Yesterdays". Il motiv dal recto che po vegnir midà, è vegnì concepì da l’artist da fantasia Roger Dean. El va enavos sin il maletg da Segantini "Castigo en il purgatorio" ch’el aveva malegià l’onn 1891. Il recto mussa dus mutagls setgs ch’èn s’entretschads a l’ur dretg e sanester. En il center dal maletg pendulescha ina giuvna dunna senza vestgadira. Sisum a dretga stat il logo da "Yes" ed il titel da l’album. 

L’onn 1999 ha il cumponist svizzer-israelian Yehoshua Lakner preschentà ses project "Segante" davart Giovanni Segantini. La primaudiziun è stada en l’edifizi principal da la Scola politecnica federala a Turitg, ulteriuras represchentaziuns hai dà a Milaun ed a Bratislava.

A chaschun dal giubileum ‹100 onns Segantini a Malögia› è vegnida installada l’onn 1994 sin iniziativa dals fotografs da Basilea Dominik Labhard e Hans Galli ina senda instructiva cun il num "Sentiero Segantini". La via entschaiva tar l’atelier e la chasa d’abitar da Segantini, la Casa Segantini, e finescha tar la baselgia Chiesa Bianca, nua che Segantini è vegnì mess en bara e picturà da Giovanni Giacometti. Da la chasa d’abitar da Segantini maina la via tar in mulin da glatscher che Segantini ha duvrà sco object per il maletg "La vanità". Vinavant maina la senda tar l’acla Blaunca vers nordost dal Lai da Segl. Qua mussa ina tavla il maletg "Le due madri". Alura cuntinuescha il viadi tar l’anteriur lieu d’ina chamona da crap cun il num "Taverna americana" che Segantini ha reproducì en ses maletg "La morte" dal tripticon. Da quel punct maina la via tar il santeri da Malögia, la penultima staziun da la spassegiada, nua che Segantini ha malegià il maletg "Il dolore confortato dalla fede".








</doc>
<doc id="7388" url="https://rm.wikipedia.org/wiki?curid=7388" title="Haddaway">
Haddaway

Alexander Nestor Haddaway, meglder cuntschieu be scu Haddaway (Trinidad, 9 schner 1965) es ün chantadur da musica da disco naschieu in Trinidad e Tobago. El dvantet renumno dal 1993 culla chanzun "What is Love" ("Che es amur"), chi vet fich success in tuot il muond.

Naschieu da bap ollandais oceanograf e da mama da Trinidad e Tobago fliunza, get Haddaway a viver in Europa a l'inizi dals Auns Setaunta cun sieu bap zieva'l divorzi traunter sieus genituors. Zieva qualche aun get el a viver culla mama i'ls Stedis Unidis.<br>
Dal 1989 turnet el a viver in Europa, exactamaing in Germania, a Cologna, inua ch'el cumanzet a lavurer scu choreograf e venditur da tapetas ed a fer musica düraunt il temp liber.

Dal 1992 signet el ün contrat culla chesa discografica tudas-cha "Coconut Records".<br>
Dal 1993 gnit our sieu prüm album, "Haddaway/The Album"; sia prüma chanzun publicheda, "What is Love", vet ün terribel gross success in tuot il muond; ella guadagnet la prüma posiziun illas parada da hits da bgers stedis: Svizra, Austria, Irlanda, Danemarc, Finlanda, Norvegia, Germania, Frauntscha, Spagna, Italia, Belgia, Pajais Bass, Lettonia, Israel e Mexico. "What is Love" es considereda eir hoz scu üna da las megldras chanzuns da musica da disco dals Auns Nonaunta.<br>
Eir las otras chanzuns publichedas da "Haddaway/The Album" vettan fich success: "Life" ("Vita"; prüma posiziun in Spagna e Svezia, seguonda in Svizra), "I Miss You" ("Eau at perd"; 17. in Svizra) e "Rock Your Heart" ("Mouva ferm tieu cour"; 10. in Svizra).<br>
L'album vendet a la fin bgers milliuns da copias.

Dal 1995 gnit our il seguond album da Haddaway, clamo "The Drive" ("La guida"). La prüma chanzun extracta da quist DC, "Fly Away" ("Svula davent"), vet ün bun success: in Svizra ragiundschet'la la 14. posiziun da la parada da hits.<br>
Oters chanzuns da quist album eiran eir "Catch a Fire" ("Piglia ün fö"; 20. in Svizra) e "Lover Be Thy Name" ("Amant saja tieu nom").

Dal 1998 publichet Haddaway ün nouv album, "Let's Do It Now" ("Fain el uossa"), chi eira cumplettamaing divers dals duos precedaints: pelvaira eiran las chanzuns da quist DC na da musica da disco, ma da musica "soul"; uschè nu vet el fich success.

Haddaway apparet darcho sülla scena dal 2004 i'l program da la televisiun tudas-cha "Comeback reality television show" e dal 2005 i'ls simils programs ingles ed americaun da listess nom, "Hit Me Baby One More Time".<br>
Ils meg 2008 publichet el la chanzun "I Love the 90's" ("Eau d'he gugent ils Auns Nonaunta"), chanteda insembel cun Dr. Alban, oter renumno chantadur da musica da disco dals Auns Nonaunta.





</doc>
<doc id="7389" url="https://rm.wikipedia.org/wiki?curid=7389" title="Rachetta">
Rachetta

La Rachetta (u Rachet) è in urdain da sport che vegn duvrà per il Tennis, il Badminton ed il Squash.



</doc>
<doc id="7395" url="https://rm.wikipedia.org/wiki?curid=7395" title="Sistem solar">
Sistem solar

Il sistem solar è in num dal sistem che sa chatta en la gravitaziun dal sulegl. Il sistem solar è in sistem da planets sco era in sistem (simpel) da stailas. En el sa chatta il sulegl, ils planets ed lur satelits natiras, ils planets nanins sco era auters pitschens objects sco comets, steroids ed meteorids, sco era tut ils tocs da gas e pulvra che sa chattan en la gravitaziun dal sulegl. Era la terra sa chatta en il sistem solar.


</doc>
<doc id="7396" url="https://rm.wikipedia.org/wiki?curid=7396" title="Chantun">
Chantun

Chantun po sa referir a: 


</doc>
<doc id="7403" url="https://rm.wikipedia.org/wiki?curid=7403" title="Malcantone">
Malcantone

Il Malcantone ("Malcanton" per lumbard) è ina regiun en il sid dal chantun Tessin, l'uschenumnà Sottoceneri. Politicamain schai ella cumplettamain en il district da Lugano.

Il Malcantone ha ina surfatscha da var 76,3 km² (7'635 ha) e preschenta ina gronda varietad natiralistica. El s'extenda da la planira da lais cun il Lai da Lugano sin var 300 m s.m. sur la zona collinusa fin tar il territori da muntogna sin dapli che 1'600 m. Da l'entir territori èn pli che 65 % cuverts da guaud.

La regiun cumprenda la valle della Magliasina, la valle della Lisora ed ina pitschna part da la val dal flum Vedeggio. Limitada vegn ella en il nord ed il vest da la chadaina da muntognas che cumprenda il Monte Tamaro, il Monte Gradiccioli, il Monte Magno, il Poncione di Breno ed il Monte Lema; en l'ost da la val dal Vedeggio; ed en il sid dal Lai da Lugano (tranter Agno e Ponte Tresa) e da la Tresa. 

Il Malcantone vegn dividì en trais zonas che cumprendan las suandantas vischnancas:


La regiun cumpara l'emprima giada l'onn 1644 sco "Malus angulus". Sin ina charta topografica dal Lai da Lugano dal 18avel tschientaner leg'ins l'emprima giada il num "Mal Cantone", scrit en dus pled. L'origin da quest num n'è dentant anc betg sclerì. I dat trais teorias.

Tenor l'emprima teoria ha l'uvestg da Com numnà la regiun in "malus angulus", in chantun nausch, perquai ch'ils avdants n'eran fitg devozius ed han pajà la dieschma be cun malaveglia.

La segunda teoria sa referescha a mulins e fuschinas a martè ch'i ha dà en la regiun e da las qualas existan anc ruinas. Il pled "maglio" cun il plural "magli" designescha in martè grond ed è cun il temp daventà "mal" en il dialect local.

Ina terza teoria vul che la regiun cuverta da guaud ha purschì refugi a guerriers, deserturs, rubadurs, cuntrabandists e fugitivs, pia a glieud "mala".

Tradiziunalmain ha la regiun vivì da l'agricultura da subsistenza sin las pastgiras d'alp. Ils mastergnants han lavurà sco stagiunaris en l'Italia Superiura e Centrala, en Frantscha ed en la Svizra Centrala. Els han fatg surtut da brischaquadrels, miradurs e stuccaturs. Oravant tut en il 19avel e 20avel tschientaner èn plirs dad els emigrads cumplettamain. En il 19avel han ins manà a Sessa, a Astano ed a Miglieglia minieras d'aur e sin il Monte Torri ina miniera da minerals da fier (Eisenerz).

A partir dals onns 1950 èn sa furmadas aglomeraziun considerablas lung l'axa Bioggio-Ponte Tresa. Dapi l'entschatta dal 21avel tschientaner è il Malcantone integrà dal tuttafatg en l'intschess economic da Lugano.



</doc>
<doc id="7406" url="https://rm.wikipedia.org/wiki?curid=7406" title="Maraton">
Maraton

Il Maraton è la pli lunga da las emprovas da cursa a pe dals Gieus olimpics en Atletica. L' emprova consister en currer ina distanza da 42,195 km. Il Maraton è ina emprova olimpica dapi ils emprims Gieus olimpics en 1896 per ils uomens e dapi 1984 per las dunnas.



</doc>
<doc id="7409" url="https://rm.wikipedia.org/wiki?curid=7409" title="Ottmar Hitzfeld">
Ottmar Hitzfeld

Ottmar Hitzfeld è in ex-giugader tudestg da ballape. El è naschì ils 12 da schaner 1949 en la citad da Lörrach en Germania. En l'actualità el è il trenader da la Squadra naziunala svizra da ballape.


</doc>
<doc id="7412" url="https://rm.wikipedia.org/wiki?curid=7412" title="Breggia">
Breggia

Il Breggia è in flum che percurra il chantun svizzer dal Tessin e la regiun taliana da la Lumbardia. Il flum nasche tranter il Monte Generoso ed il Monte d'Orimento en il Val d'Intelvi sin in'autezza da 1389 m.s.m. e percurra il Valle di Muggio e passa per la citad da Chiasso. Il flum sbucca en il Lago di Como a Cernobbio-Tavernola sin in'autezza da 199 m.s.m.


</doc>
<doc id="7413" url="https://rm.wikipedia.org/wiki?curid=7413" title="Val da Muggio">
Val da Muggio

La Val da Muggio (talian: "Valle di Muggio") è ina val situada en il Mendrisiotto en il sid dal tessin da pli u main 13 km lunghezza. Il Valle di Muggio vegn percurrì dal flum Breggia. Las vischnancas dal Valle di Muggio èn Muggio, Cabbio, Bruzella, Caneggio, Castel San Pietro, Morbio Superiore e Sagno. La val fa part da la batschida dal Lai da Como. Il Val da Muggio è il val il pli en il sid da la Svizra.


</doc>
<doc id="7415" url="https://rm.wikipedia.org/wiki?curid=7415" title="Juf">
Juf

Juf è ina vitg en la vischnanca da Avers en il , Svizra. Cun in'autezza da 2126 meters sin il nivel dal mar, è il vitg cun ina populaziun permanenta il pli aut da la Svizra e da l'Europa (vesair era Trepalle). El ha ina populaziun da 24 habitants partè en 6 famiglias.


</doc>
<doc id="7416" url="https://rm.wikipedia.org/wiki?curid=7416" title="Guglielm Tell">
Guglielm Tell

Guglielm Tell füt ün eroe legendari svizzer, vivieu traunter la fin dal 13. e'l 14. tschientiner. Eir scha nu so que, sch'el es vivieu realmaing, è'l considero scu l'eroe naziunel svizzer da nom e da pom.

Naschieu tenor tradiziun a Bürglen, i'l Chantun Uri, inua ch'el eir abitaiva, eira Guglielm Tell ün chatscheder abel ad utiliser il balaister.
Als 18 november 1307 get el ad Altdorf, chapitela dal Chantun. In passand tres la plazza da la vschinauncha, nu saludet el il chapè imperiel, cha'l chastlaun Gessler (funcziunari dals Habsburgs) vaiva fat plazzer süsom ün pêl in mez a la plazza svessa. Chi chi nu'l saludaiva, ris-chaiva la confiscaziun da faculted u eir la mort. Siand cha Guglielmo Tell l'ignoret, gnit el arresto.

Il di zieva gnit el purto in plazza per güstificher sieu cumportamaint; Gessler el propuonet cha, sch'el nu vuless murir, stuvess culpir ün pom sül cho da sieu figl cun üna frizza. Tell reuschit in que, ma ün scuvrit, ch'el vaiva ün'otra frizza aint sieu vstieu: cur cha Gessler dumandet, perche cha vess quella frizza, respondet el, ch'eira per Gessler svess, scha la prouva nu füss reuschida. Alura fut el darchö arresto e purto sün üna barca, per esser transpurto a la praschun da Küssnacht.

Düraunt la navigaziun sül Lej dals Quatter Chantuns füt que ün grand orizi: Tell, eir bun timunier, gnit libero per salver tuots; ma, rivo a la riva dal lej traunter Altdorf e Brunnen, el saglit our da la barca e l'alluntanet cunt un grand cuolp da pè.

Zieva trais dis rivet Tell a Küssnacht per attender Gessler ed as met davous ün bös-ch; apaina gnit el our da la barca, sajettet Tell üna frizza cun sieu balester e mordaget il chastlaun.

Tenor tradiziun als 1. schner 1308 cumanzet la liberaziun dals prüms Chantuns svizzer confederos. Pelvaira gnit il pievel a cugnuschentscha da las acziuns da Guglielm Tell e cumanzet ad assedier ils chastels ed a spedir davent ils chastlauns da lur territori.

Tell vess piglio part eir a la battaglia da Morgarten, düraunt la quêla ils Confederos (Uri, Sviz e Silvania) guadagnent cunter ils Habsburgs dal 1315.

Guglielm Tell murit dal 1357 in salvand ün iffaunt, chi eira crudo aint l'ovel Schächen düraunt ün orizi.

Il scriptur e poeta tudas-ch Friedrich Schiller füt il prüm a fer dvanter famusa in tuot il muond la legenda da Guglielm Tell, in scrivand ün drama dal 1804.

Da que scrit il cumponist taliaun Gioachino Rossini sia opera "Guglielm Tell" dal 1829.



</doc>
<doc id="7418" url="https://rm.wikipedia.org/wiki?curid=7418" title="Dirinella">
Dirinella

Dirinella è ina vitg che tutga tar la vischnanca politica da Caviano en il circul Gambarogno dal district da Locarno en il chantun Tessin en Svizra. Il vitg sa chatta tranter Caviano ed il cunfin talian a la riva sid dal Lago Maggiore.


</doc>
<doc id="7422" url="https://rm.wikipedia.org/wiki?curid=7422" title="Mar Naira">
Mar Naira

La Mar Naira è ina mar interna situada tranter l’Europa dal Sid, l’Europa da l’Ost e l’Asia Anteriura. Sur il Bosporus, la Mar da Marmara e las Dardanellas è ella colliada cun la part orientala da la Mar Mediterrana. La Mar Naira ha ina profunditad maximala da fin a 2212 m e mesira ina surfatscha da radund 436 400 km² (senza la Mar d’Azov). La profunditad da l’aua munta en media a 1253 m; tut en tut cumpiglia la Mar Naira in volumen da 547 000 km³.

I dat duas pussaivladads d’explitgar il num ‹Mar Naira›. L’emprima sa referescha concretamain ad ina coluraziun naira da l’aua, la quala vegn surtut visibla en il sediment. Quella è d’attribuir a bacterias sulfidogenas, vul dir che reduceschan la cumpart da sulfats en l’aua. Tras lur activitad chemica transfurman quellas sulfats en idrogens sulfurics; ensemen cun ions da fier sa sviluppan uschia sulfids da fier. A moda analoga sa lascha il num da la Mar Cotschna eventualmain deducir da las algas cotschnas che cumparan là; quai ha probablamain er furmà l’origin dal num biblic ‹mar da sang›.

Ina segunda interpretaziun maina enavos il num da la Mar Naira sin la disa ch’era derasada en l’antica d’inditgar las direcziuns simbolicamain en furma da colurs. ‹Nair› muntava il nord, ‹cotschen› il sid. Pledaders ch’avessan fatg diever da quest sistem avessan pia stuì abitar en il sid da la Mar Naira ed en il nord da la Mar Cotschna. Quai na constat però betg per ils Scits, als quals l’expressiun vegn savens attribuida. Damai che tant il term "*Axšaina" (‹nair›) sco er la denominaziun correspundenta da la Mar Cotschna cumparan l’emprima giada dal temp dals Achamenids, èsi plitost inditgà d’attribuir l’origin da quests nums als Persians.

En il grec vegl è l’expressiun persiana "*Axšaina" apparentamain vegnida midada en Πόντος Ἄξε(ι)νος "Póntos Áxe(i)nos", ‹mar inospitaivla›. Pli tard ha gì lieu ina transfurmaziun eufemistica dad ‹inospitaivel› a Πόντος Εὔξεινος "Pontos Euxeinos" ‹mar ospitaivla›. Il num Πόντος Mέλας "Póntos Mélas" (‹Mar Naira›) era però medemamain enconuschenta als Grecs. Probablamain è il num sa derasà en l’Europa sur la translaziun dal term grec correspundent. Er ils Tircs han surpiglià quest num ("kara" ‹schwarz›, "deniz" ‹Meer›). En il temp medieval èn ultra da quai stads derasads ils nums ‹Mar khazarica›, ‹Mar scitica› e ‹Mar russa›.

Da la denominaziun greca deriva er l’adjectiv ‹pontic› che munta ‹appartegnent a la Mar Naira›.

La Mar Naira sa chatta al cunfin intern eurasic tranter l’Asia Minura/il Caucasus e l’Europa dal Sid/Europa da l’Ost. Ils stadis cunfinants èn l’Ucraina, la Russia, la Georgia, la Tirchia, la Bulgaria e la Rumenia.

Sur il Bosporus, la Mar da Marmara e las Dardanellas exista ina colliaziun tranter la Mar Naira e la Mar Mediterrana. E sur la Via da Kertsch è quella colliada cun la Mar d’Azov.

Vias navigablas mainan da la Mar Naira sur il Don ed il chanal Volga-Don fin a la Volga, a la Mar Caspica, a la Mar da l’Ost ed a la Mar Alva sco er sur il Danubi ed il chanal Main-Danubi a la Mar dal Nord.

Ils suandants flums sbuccan en la Mar Naira (en successiun alfabetica): Bug dal Sid, Çoruh, Danubi, Dnepr, Dnister, Don (Mar d’Azov), Enguri, Kamtschija, Kızılırmak, Rioni, Ropotamo, Sakarya e Yeşilırmak.

La costa da la Mar Naira è, surtut en la part orientala e meridiunala, structurada be pauc. Tipic per il nordvest è la furmaziun da lagunas specificas (limans) en la regiun da la sbuccada da Dnepr, Bug, Dnister e d’intgins flums pli pitschens.

Sin la Mar Naira sa chattan be paucas inslas e gruppas d’inslas. Intginas inslas pli pitschnas èn tranter auter situadas davant la costa da la Tirchia e da la Bulgaria, autras sa chattan en la regiun da sbuccada dals affluents pli gronds (Danubi, Dnjepr). La pli gronda gruppa d’inslas sa chatta en il Golf da Burgas. 

La Peninsla Crim e la Peninsla Taman situada visavi spartan la Mar Naira da la Mar d’Azov.

En la Mar Naira sa chattan tranter auter las suandantas inslas: 

La Mar d’Azov furma ina mar laterala da la Mar Naira. Il passadi a la mar laterala sa numna Via da Kertsch.

Il pli grond golf da la Mar Naira è il Golf da Burgas (Bulgaria). Quel s’extenda a la costa dal vest dal cap Emine en il nord fin al cap Maslen Nos en il sid. Il punct da la Mar Naira situà il pli en il vest sa chatta medemamain en quest golf, numnadamain directamain sper la citad Burgas.

Impurtantas citads e lieus da cura situads a la costa da la Mar Naira èn: Burgas, Warna, Constanța, Odessa, Sewastopol, Jalta, Feodossia, Noworossijsk, Sotschi, Suchumi, Batumi, Trabzon, Samsun, Zonguldak, Sinop, Altınordu ed Inebolu.

La Mar Naira è sa furmada avant radund 35 milliuns onns sco relict da la mar periferica Paratethys; da quella èn er resortids la Mar Caspica ed il Lai d’Aral. In temp da grondas midadas è suandà avant ca. 11,5 milliuns onns, cura ch’è sa sviluppà en il territori da la Mar Naira il Lai Pannonic levamain ensalà ed avant 7 milliuns onns il Lai Pontic ch’era segnà d’aua prest dultscha. 

Fin il segund maximum da fradaglia durant l’ultim temp da glatsch (en l’Europa Centrala: temp da glatsch da la Weichsel) avant ca. 20 000 onns è il clima stà fraid e sitg e grondas massas d’aua dultscha eran liadas en ils glatschers che cuvrivan l’Europa dal Nord. Il livel da la Mar Naira giascheva da quel temp bundant pli a bass; per part era l’entir batschigl sitg ora.

Avant ca. 17 000 onns èn las temperaturas creschidas. Il glatsch luant ha dà liber grondas quantitads d’aua dultscha; sur ils sistems da flums gia existents Danubi, Dnepr e Don è quest’aua arrivada en il batschigl da la mar interna. A l’entschatta da l’olocen giascheva il livel da la mar anc cleramain sut quel da la Mar Mediterrana. En consequenza da la transgressiun permanenta da las mars mundialas en il decurs da l’olocen è il livel da la Mar Mediterrana creschì fin a quel punct ch’igl ha dà – tenor las teorias da fin qua – in’erupziun violenta tras il Bosporus en la Mar Naira. 

Cura e cun tge intensitad che quai è succedì vegn discutà dapi ils onns 1990 a moda cuntraversa. Il 1997 è vegnida publitgada ina retschertga tenor la quala l’erupziun avess gì lieu 5500 a.C. a moda andetga, quai ch’avess fatg crescher la mar entaifer curt temp per plirs tschient meters. Chats archeologics ch’èn vegnids a la glisch al fund da la Mar Naira duevan cumprovar che la costa ch’era avant occupada a moda fitg spessa saja vegnida bandunada andetgamain. Questas infurmaziuns sco er ina simulaziun al computer a basa da datas scientificas ha la pressa interpretà sco diluvi preistoric.

En il fratemp èn vegnidas publitgadas ulteriuras retschertgas che vegnan a resultats divergents. Ils deposits da glitta en il delta dal Danubi laschan supponer che l’aua nà da la Mar Mediterrana saja gia penetrada ca. 7500 a.C. en la Mar Naira. L’avanzament da quest’aua sa lascha cumprovar tras l’intercalaziun andetga da molluscs che vivan en l’aua da sal. Tras quest fluss d’aua è il livel da la mar creschì localmain entaifer intgins decennis per tschintg meters, pia a moda bundant main dramatica che supponì pli baud.

Il Bosporus furma dapi lura la colliaziun a la Mar da Marmara. Quel ha ina ladezza da 760 fin 3600 meters; en tscherts lieus munta sia profunditad a be 32 fin 35 meters.

En las stresas superiuras ha l’aua in cuntegn da sal relativamain bass da radund 17 promil. En stresas pli bassas, ca. a partir d’ina profunditad da 150 meters, è la cumpart da sal bundant pli auta. Nà da la Mar Mediterrana, cun ses cuntegn da sal da 38–39 promil, munta l’afflussiun salinara radund 300 km³ ad onn, entant che la deflussiun d’aua main salinara a la surfatscha da la Mar Naira munta a ca. 600 km³ ad onn.

L’aua da la Mar Naira cun ina bassa cumpart da sal giascha sco in viertgel sin l’aua pli spessa e cun ina pli auta cumpart da sal che sa chatta en la profunditad da la mar. Da quai resultan stresas d’aua relativamain stabilas, las qualas èn segnadas d’in stgomi vertical minimal. Damai ch’arrivan be pitschnas quantitads d’oxigen en la profunditad, èn vastas parts da l’aua profunda da la Mar Naira anoxicas, vul dir libras d’oxigen betg lià. La Mar Naira furma schizunt il pli grond batschigl da la mar anoxic en tut il mund. Perquai na pon exister en stresas da la mar pli profundas nagins organissems cun ina funcziun dal metabolissem che sa basa sin absorpziun d’oxigen. Enstagl vegnan duvradas autras substanzas sco med d’oxidaziun final (p.ex. sulfat). Uschia sa furma idrogen sulfuric ed ensemen cun ions da fier ils sulfids da fier menziunads survart. La consequenza da la mancanza d’oxigen è che restanzas organicas (plantas mortas, animals etc.) na vegnan betg – sco che quai è uschiglio il cas en l’aria u en l’aua ritga dad oxigen – oxidadas dal tuttafatg a dioxid carbonic ed aua. Enstagl sa rimnan las restanzas da la decumposiziun incumpletta sin il fund da la mar. Intgins geologs e chemichers da la mar èn da l’avis ch’ils process ch’han lieu en la Mar Naira correspundian pli u main a quels ch’han manà en èras geologicas pli veglias a la furmaziun da petroli resp. da plattamorta dad ieli. Cun auters pleds: or da las restanzas da la marschira sin il fund da la Mar Naira pudess sa furmar en l’avegnir ieli.

En la part anoxica da la Mar Naira sa furman ultra da quai grondas quantitads da metan (tras la decumposiziun anerobica dal material organic). En pli emettan er vulcans da glitta sutmarins metan. La Mar Naira furma perquai a medem temp l’aua cun la pli auta concentraziun d’idrats da metan. En tschertas parts da la costa a l’ost da la Mar Naira arrivan quantitads da metan talmain grondas al liber che quel cumenza magari a brischar en l’aria.

La gronda part da las substanzas che mainan a polluziun da l’ambient arrivan sur il Danubi en la Mar Naira. Tranter auter cuntanschan mintga di radund 4,2 tonnas rument da plastic la Mar Naira.

Il 1992 è vegnida deliberada a Bucarest ina cunvegna davart la protecziun da la Mar Naira cunter la polluziun da l’ambient.

Per la protecziun da la mar e la controlla da l’explotaziun da peschs è vegnì segnà il 1996 l’ACCOBAMS ("Agreement on the Conservation of Cetaceans of the Black Sea, Mediterranean Sea and Contiguous Atlantic Area"). Quel reglamentescha la protecziun dals delfins e da las balenas (Cetacea). Periclitads èn surtut ils delfins gronds.

Il clima per lung las costas da la Mar Naira sa divida en duas parts: La costa da la Rumenia en il nordvest, la costa da l’Ucraina en il nord sco er la costa da la Russia en il nordost da la mar han in clima continental cun chaudas stads e frestgs fin fraids envierns. La quantitad da precipitaziuns è qua relativamain bassa, ma repartida a moda vaira guliva sur l’entir onn, cun ina tendenza da precipitaziuns in pau pli auta durant ils mais da stad.

Las costas da la Georgia, Tirchia e Bulgaria situadas en la part meridiunala da la Mar Naira èn segnadas d’in clima temprà cun clers segns da transiziun vers la zona subtropica. Tuttina vegn per ordinari survalitada l’influenza subtropica da la zona mediterrana ch’è plitost pitschna. Las precipitaziuns èn qua bler pli autas e repartidas guliv sur l’entir onn. Las stads sa preschentan pli u main tuttina sco en il nord (betg exnum a moda pli chauda), ils envierns frestgs, per part fraids, èn segnads da temperaturas pli autas. Tranter il november ed il mars poi però vegnir marcantamain pli fraid pervi d’aria ch’arriva nà dal Balcan Central u nà dal nordost (Russia); en consequenza da quai poi dar naiv e las temperaturas pon crudar fin cleramain sut nulla.

La cultivaziun da plantas mediterranas, sco che quai è savens il cas en regiuns turisticas en Bulgaria, en la Georgia ed en la part meridiunala da la Crim, sa lascha perquai be realisar en lieus adattads e cun agid da protecziuns cunter l’enviern. Nagina part da la costa da la Mar Naira tanghescha l’uschenumnà cunfin da las plantas d’ieli ed er betg il cunfin da las palmas che vala per ordinari sco indicatur per il cunfin tranter il clima temprà ed il clima subtropic-mediterran.

En il decurs da la colonisaziun greca èn sa sviluppadas per lung da la costa da la Mar Naira pliras colonias, uschenumnadas "poleis". Quellas faschevan commerzi tranter ellas, cun ils auters pievels che vivevan en vischinanza da la costa sco er cun l’ulteriur mund antic en la regiun da la Mar Mediterrana. Per las relaziuns tranter ils Grecs ed ils Tracs indigens, ma eventualmain er entaifer la polis sezza, han servì a partir da la fin dal 6avel tschientaner a.C. pizs da frizzas da bronz sco equivalent da commerzi. 

Vers la fin dal 13avel tschientaner hai dà en la regiun da la Mar Naira colonias che vegnivan per gronda part dominadas da Vaniescha. In dals motivs centrals per expander en quest territori ha furmà il graun, surtut il furment, cun il qual Vaniescha e Genua han per part provedì l’entira Italia Superiura. Suenter che l’Imperi bizantin è vegnì dividì en rom da la Quarta Cruschada (1204) eran impurtantas citads da port l’emprim crudadas al rival Vaniescha; grazia ad ina lia cun l’Imperi da Nikaia che sa stentava da puspè vegnir a la pussanza èsi però puspè reussì a Genua da sa far valair. Suenter la Cunvegna da Nymphaion il 1261 è Genua surtut sa domicilià sin la Peninsla Crim ed a la Mar d’Azov. A basa dal contract èn els però sa stabilids enturn l’entira Mar Naira, uschia per exempel a Trapezunt, Amastri, Simisso, Vicina en il delta dal Danubi, Kilia, Caffa, Cetatea Albă e Tana a la sbuccada dal Danubi.

L’emprima e pli impurtanta colonia da Genua en la regiun da la Mar Naira, Pera sper Constantinopel, ha gì ina posiziun speziala ed è restà fin la crudada da Constantinopel l’onn 1453 in’impurtanta e constanta basa dal commerzi da Genua. Per l’ulteriur territori da la Mar Naira è Caffa sin la Crim daventà la colonia principala. En rom dals cumbats cun ils mongols da la Horda dad aur è probablamain er arrivada il 1348 la mort naira, la pestilenza, nà da la Crim en l’Europa.

Ils sis stadis cunfinants da la Mar Naira (Tirchia, Bulgaria, Rumenia, Ucraina, Russia e Georgia) èn s’unids il 1992 ensemen cun l’Albania, l’Armenia, l’Aserbaidschan, la Grezia, la Serbia e la Moldavia ad ina cooperaziun economica da la Mar Naira. Quella serva a promover il svilup economic da la regiun. Uschia duai in nov rintg d’autostradas ed in’associaziun d’electricitad colliar tut ils stadis cunfinants. Quest project dal tschientaner è vegnì deliberà il 2007 a chaschun da la conferenza da giubileum da la cooperaziun da la Mar Naira. La Russia ha segnà il 2010 la decleraziun d’intenziun per la construcziun dal tschancun da l’autostrada correspundent.

A l’entschatta dals onns 1840 han la Societad da navigaziun a vapur dal Danubi ed il Lloyd austriac mess ad ir ina colliaziun emnila tranter ils ports dal Danubi e la Mar Naira. Da là davent han navs da lingia dal Lloyd manà en la Mar Mediterrana e suenter l’avertura dal Chanal da Suez er en il Proxim Orient ed en l’Asia. I vegnivan purschidas colliaziuns emnilas dad Istanbul a Brăila, Odessa, Mykolajiw e Batumi. Avant l’Emprima Guerra mundiala ha er la Societad da navigaziun a vapur russa purschì servetschs emnils sin las rutas maritimas Constantinopel-Smyrna-Pireus-Alexandria, Constantinopel-Odessa e Constantinopel-Sewastopol; en pli existivan diversas lingias che colliavan ils divers ports situads a la Mar Naira sezza.

Entant che bastiments da commerzi pon passar libramain nà da la Mar Mediterrana, èn l’access da bastiments da guerra sco er la preschientscha da bastiments che na tutgan betg tar stadis cunfinants da la Mar Naira reglamentads tras il Contract da Montreux.

En la part orientala da la Mar Naira maina in conduct d’ieli da la costa russa sur il fund da la mar fin a la costa tirca. Plans per in’ulteriura pipeline che dueva colliar la Russia cun la Bulgaria sur il fund da la mar èn vegnids sistids il 2014.

La regiun da la Mar Naira – situada tranter pussanzas grondas e da grond interess economic e strategic – è stada involvida repetidamain en conflicts politics e guerras. Enconuschenta è surtut daventada la Guerra da Crimea (Crimea = num istoric rumantsch per Crim) dal 1853–1856. Quella era prorutta tranter la Russia e la Tirchia e vala sco emprima guerra ‹moderna› ed ‹industriala›. Cun lur intervenziun han la Gronda Britannia e la Frantscha impedì che la Russia extendia ses territori a disfavur da l’Imperi osmanic ch’era londervi d’ir en ruina.

Il mars 2014 ha la Crisa da la Crim manà a l’annexiun da la Peninsla Crim tras la Russia. Nà dal dretg internaziunal resta quest proceder contestà fin oz.




</doc>
<doc id="7423" url="https://rm.wikipedia.org/wiki?curid=7423" title="Mar Caspica">
Mar Caspica

La Mar Caspica (persian دریای خزر/درياي مازندران, aserbeidschanic Xəzər dənizi, russ "Каспийское море") è ina mar interna da l'Europa dal Ost e da l'Asia dal Vest. Sia surfatscha approximativa è 371'000 km².

Ils pajais che sa chattan sin la riva da la Mar Caspica èn l'Aserbeidschan, l'Iran, il Kasachstan, la Russia ed il Turkmenistan.

Grondas citads sin la riva èn: Baku (2'036'000), Rasht (560'123), Aktau (154'500), Makhachkala (462'412), Türkmenbaşy (51'000) 


</doc>
<doc id="7424" url="https://rm.wikipedia.org/wiki?curid=7424" title="Mar Cotschna">
Mar Cotschna

La Mar Caspica (arab: البحر الأحمر "al-Bahr al-ahmar"; ebraic: 'ים סוף "Yam Suf"; Tigrinya: ቀይሕ ባሕሪ "QeyH baHri")) è ina mar u golf da l'Africa e da l'Asia. Sia surfatscha approximativa è 438,000 km².

Ils pajais che sa chattan sin la riva da la Mar Naira èn l'Egipta, l'Israel, la Jordania, il Sudan, l'Eritrea, l'Arabia Saudita, il Jemen, la Somalia ed il Dschibuti.

Grondas citads sin la riva èn: Assab (74,405), Port Soudan (489, 275), Port Safaga (34 600), Hurghada (60.000), Suez (500,000), Charm el-Cheikh (?), Eilat (50.000), Akaba (95,408), Dahab (1300), Djeddah (3,400,000 cun in'agglomeraziun da 4,500,000), Al Hudaydah (400,000).


</doc>
<doc id="7426" url="https://rm.wikipedia.org/wiki?curid=7426" title="Mar da l'Ost">
Mar da l'Ost

La Mar da l'Ost (u Mar Baltica, dal latin "Mare Balticum") è ina mar intern da l'Europa dal Nord. Sia surfatscha approximativa è 377,000 km².

Ils pajais che sa chattan sin la riva da la Mar da l'Ost èn il Danemarc, l'Estonia, la Finlanda, la Germania, la Lettonia, la Lituania, la Pologna, la Russia e la Svezia.

Grondas citads sin la riva èn: Son Petersburg (Russia) 4,700,000 (cun in'agglomeraziun da 6,000,000), Stockholm (Svezia) 798,898 (cun in'agglomeraziun da 1,927,128) Copenhagen (Danemarc) 502,204 (cun in'agglomeraziun da 1,823,109), Helsinki (Finlanda) 559,716 (cun in'agglomeraziun da 1,200,000), Gdańsk (Pologna) 462,700 (cun in'agglomeraziun da 1,041,000), Riga (Lettonia) 760,000, Szczecin (Pologna) 413,600, Tallinn (Estonia) 401,774, Kaliningrad (Russia) 400,000, Malmö (Svezia) 259,579, Gdynia (Pologna) 255,600, Kiel (Germania) 250,000, Espoo (Finlanda) 234,400 (fa part da l'agglomeraziun da Helsinki), Lübeck (Germania) 216,100, Rostock (Germania) 212,700, Klaipėda (Lituania) 194,400, Turku (Finlanda) 175,000 ed Oulu (Finland) 130,000.

Ports importants:


</doc>
<doc id="7429" url="https://rm.wikipedia.org/wiki?curid=7429" title="Lavey-les-Bains">
Lavey-les-Bains

Lavey-les-Bains è in vitg che appartegna a la vischnanca da Lavey-Morcles en il chantun Vad en la Svizra. En il vitg sa chattan ins bogns termals. Il numer postal è 1892 ed il numer BFS è 5406002.



</doc>
<doc id="7430" url="https://rm.wikipedia.org/wiki?curid=7430" title="Villars-sur-Ollon">
Villars-sur-Ollon

Villars-sur-Ollon è in vitg ed ina staziun da ski en la vischnanca politica da Ollon. El è situà en il district Aigle en il chantun Vad (Svizra). Il vitg sa chatta a 1'300 m s.m. e 900 meters sur il Chablais en la val dal Rodan.


</doc>
<doc id="7431" url="https://rm.wikipedia.org/wiki?curid=7431" title="Gryonne">
Gryonne

La Gryonne è in flum da la Svizra, affluent da la riva dretga dal Rodan.
La Gryonne percurra il chantun svizzer dal Vad e las vischnancas politicas da Ollon e Gryon. Il flum nasche en il Signal de Culant sin il massiv dals Diablerets sin in'autezza tranter 1900 e 2600 m.s.m. Il flum percurra il Val de Gryonne durant 15 km e sbucca en il Rodan a Neyes, tranter Saint-Triphon e Bex sin in'autezza da 394 m.s.m.

Il principal affluent da la Gryonne è la "Petite Gryonne" u "Eau moire" u "Bey des Râpes". Prendend naschientscha sin 1700 m.s.m., ella sbucca en La Gryonne en il vitg da Pallueyres, suenter in curs da 4.5 km.


</doc>
<doc id="7432" url="https://rm.wikipedia.org/wiki?curid=7432" title="Col de la Croix (Vad)">
Col de la Croix (Vad)

Il Col de la Croix è in pass da muntogna da 1778 m.s.m. dal chantun Vad en la Svizra. Il pass maina da Bex en il Val dal Rodan ad Les Diablerets en Ormont Dessus.



</doc>
<doc id="7433" url="https://rm.wikipedia.org/wiki?curid=7433" title="Col de la Croix">
Col de la Croix

Col de la Croix po sa referir a: 


</doc>
<doc id="7434" url="https://rm.wikipedia.org/wiki?curid=7434" title="Col de la Croix (Giura)">
Col de la Croix (Giura)

Il Col de la Croix è in pass da muntogna da dal chantun Giura en la Svizra. Il pass maina da Saint-Ursanne ad Courgenay. Il pass fa 789 m.s.m. 



</doc>
<doc id="7435" url="https://rm.wikipedia.org/wiki?curid=7435" title="Doubs (flum)">
Doubs (flum)

Il Doubs (en Occitan "Dubs", ed en Latin "Dubis" u "Alduabis") è in flum da la Svizra e da la Frantscha cun 453 km. Il flum nasche en Mouthe en Frantscha sper il cunfin da la Svizra sin in'autezza da 937 m.s.m. ed che sbucca en la Saône a Verdun-sur-Doubs sin in'autezza da 173 m.s.m.





</doc>
<doc id="7436" url="https://rm.wikipedia.org/wiki?curid=7436" title="Doubs">
Doubs

Doubs po sa referir a: 


</doc>
<doc id="7437" url="https://rm.wikipedia.org/wiki?curid=7437" title="Col des Mosses">
Col des Mosses

Il Col des Mosses è in pass da muntogna da 1445 m.s.m. dal chantun Vad en la Svizra. Il pass maina da Aigle en il Val dal Rodan ad Château-d'Œx en il Pays-d'Enhaut.



</doc>
<doc id="7438" url="https://rm.wikipedia.org/wiki?curid=7438" title="Col du Pillon">
Col du Pillon

Il Col du Pillon è in pass da muntogna da 1546 m.s.m. dal chantun Vad en la Svizra. Il pass maina da Les Diablerets en Ormont-Dessus ad Gsteig en il Saanental.



</doc>
<doc id="7444" url="https://rm.wikipedia.org/wiki?curid=7444" title="Broye (flum)">
Broye (flum)

La Broye ( en Patua friburgais) è in flum da la Svizra (chantuns Friburg, Vad e Berna) cun 79 km. Il flum nasche en Semsales (FR) sin in'autezza da 867 m.s.m nua plirs dutgs alpins s'uneschan. Il flum sbucca en il Lai da Neuchâtel a Cudrefin sin in'autezza da 429 m.s.m. Il flum sa chatta en la batschida dal flum Rain e da la Mar dal Nord.




</doc>
<doc id="7452" url="https://rm.wikipedia.org/wiki?curid=7452" title="Alois Carigiet">
Alois Carigiet

Alois Carigiet (Trun, 30 avuost 1902 - 1. avuost 1985) füt ün pictur, dissegnadur ed autur da cudeschs pella giuventüna svizzer.

Originar da la Surselva, i'l Chantun Grischun, eira Alois Carigiet il frer il pü grand dal cumediant Zarli Carigiet.

Dal 1911 cun sieus genituors get el a Cuira, inua ch'el cumanzet ün giarsunedi scu pictur da decoraziun, e zieva a Turich, inua ch'el lavuret tar ün atelier da reclama. Dal 1927 avrit el ün propi atelier, i'l quêl el dissegnet scenas e costums per ün cabaret. Dal 1939 turnet el in Surselva, a Sursaissa, e dvantet ün artist independent, na pü be grafiker.

A Sursaissa cumanzet Carigiet ad illustrer cudeschs pella giuventüna. Il pü renumno es sainza dubi "Uorsin", scrit dal 1945 da l'autura engiadinaisa Selina Chönz, chi vendet pü d'ün milliun da copias. Grazcha eir a sias illustraziuns contribuet el a fer cugnuoscher la festa ladina dal Chalandamarz in tuot il muond.

Ils oters cudeschs illustros da Carigiet, scu "Flurina", nu vettan listess success da public, ma sias illustraziuns sun adüna da grand valur.

Zieva seguittan sias exposiziuns a Schaffusa, Soloturn e Genevra. Dal 1950 turnet el a Turich. Dal 1956 fet el üna granda pictura sülla fatschada da l'Hotel Adler a Stein am Rhein, cumischiuneda da la bieraria Falken da Schaffusa.

Dal 1960 turnet el in Grischun, inua ch'el as dedichet danövmaing a l'illustraziun da cudeschs. Carigiet svess scrivet ün pêr cudeschs pella giuventüna.






</doc>
<doc id="7453" url="https://rm.wikipedia.org/wiki?curid=7453" title="Selina Chönz">
Selina Chönz

Selina Chönz (Samedan, 4 october 1910 - 17 favrer 2000) füt ün'autura da cudesch pella giuventüna svizra. Sieu cudesch il pü renumno es "Uorsin", scrit dal 1945 ed illustro da l'artist Alois Carigiet.

Naschida in Engiadina, fet Selina Chönz a Berna üna furmaziun scu magistra da scoulina. Zieva avair fat sogiuorns linguistics a Losanna ed Oxford, turnet ella in Engiadina.

Zieva la Seguonda Guerra mundiela cumanzet ella a scriver cudeschs pella giuventüna. Traunter quists es sgüramaing il pü renumno "Uorsin", publicho dal 1945.

Publicho dal 1945 in rumauntsch puter, gnit "Uorsin" tradüt na be in tudas-ch ("Schellen-Ursli"), ma eir in bgeras otras linguas: il cudeschs es gnieu vendieu in pü d'ün milliun da copias in tuot il muond.

Il cudesch quinta l'istorgia dad Uorsin, iffaunt engiadinais chi voul festager il Chalandamarz scu tuot ils oters mattins. Ma, zieva cha minchün vaiva già piglio ün sain da sclinger per fer ir davent l'inviern, s'inaccordscha'l, cha in tuot la vschinauncha es resto be il sain il pü pitschen. Alura s'algorda'l d'ün sainun, chi eira plazzo sün ün talvo susöm üna muntagna. Dimena vo'l sul sulet sülla muntagna immez a la naiv e, cun bgeras difficulteds, reuschescha a river al talvo, a piglier il gross sain e a turner a sieu vih per festager il Chalandamarz. In quist möd, aviand il sain il pü grand da tuots, dvainta Uorsin l'eroe dal di illa vschinauncha.

Impü es il cudesch illustro da l'artist sursilvaun Alois Carigiet, chi ho uschè cuntribuieu al success da l'istorgia ed a fer cugnuoscher eir cun las illustraziuns la festa ladina dal Chalandamarz.

Bainbod dvantet "Uorsin" ün dals cudeschs illustros svizzers ils püs renumnos dal muond.

Selina Chönz scrivet otras cudeschs pella giuventüna, adüna illustros dad Alois Carigiet, ed eir novellas.




</doc>
<doc id="7454" url="https://rm.wikipedia.org/wiki?curid=7454" title="Metro da Losanna">
Metro da Losanna

Il Metro da Losanna (franzos: "Métro de Lausanne") è ina viafier sutterrana urbana da la citad da Losanna. El è cumpona da dus lingias numnan "M1" e "M2". Il metro appartegna a la cumpagnia da transport public da l'agglomeraziun da Losanna TL



</doc>
<doc id="7458" url="https://rm.wikipedia.org/wiki?curid=7458" title="Broye">
Broye

Il pled Broye po sa referir a: 


</doc>
<doc id="7459" url="https://rm.wikipedia.org/wiki?curid=7459" title="Sarine">
Sarine

La Sarine (tud. "Saane") è in flum da la Svizra (chantuns Vallais, Friburg, Vad e Berna) cun ina lunghezza da 128 km. Il flum nascha sin il Pass dal Sanetsch (VS) a 2'044 m s.m. Il flum sbucca a Golaten (BE) en l'Aara.




</doc>
<doc id="7460" url="https://rm.wikipedia.org/wiki?curid=7460" title="Sarine (sclerir noziuns)">
Sarine (sclerir noziuns)

Sarine po sa referir a:



</doc>
<doc id="7461" url="https://rm.wikipedia.org/wiki?curid=7461" title="Maggia (flum)">
Maggia (flum)

La Maggia è in flum da la Svizra (chantun Tessin) cun 50 km. Il flum nasche en il Pizzo Cristallina (Chantun Tessin) sin in'autezza da 2'912 m.s.m. Il flum sbucca en il Lago Maggiore en il Delta della Maggia tranter Ascona e Locarno sin in'autezza da 193 m.s.m. Il flum sa chatta en la batschida dal flum Ticino e da la Mar Mediterrana.





</doc>
<doc id="7462" url="https://rm.wikipedia.org/wiki?curid=7462" title="Maggia">
Maggia

Il pled Maggia po sa referir a: 


</doc>
<doc id="7463" url="https://rm.wikipedia.org/wiki?curid=7463" title="Valle Maggia">
Valle Maggia

La Val da Maggia (talian: "Valle Maggia") è ina val situada en ils districts da Vallemaggia e da Locarno en il Sottoceneri en il tessin da pli u main 50 km lunghezza. Il Valle Maggia vegn percurrì dal flum Maggia. Las vischnancas dal Valle Maggia èn Lavizzara, Cevio, Maggia, Avegno, Gordevio, Tegna, Losone, Locarno ed Ascona. La val fa part da la batschida dal Lago Maggiore.



</doc>
<doc id="7465" url="https://rm.wikipedia.org/wiki?curid=7465" title="Suze (flum)">
Suze (flum)

La Suze è in flum da la Svizra (chantuns Berna) cun 42 km. Il flum nasche en Convers (Chantun Berna) sin in'autezza da 900 m.s.m en ina zona da palì. Il flum sbucca en il Lai da Bienna a Bienna sin in'autezza da 429 m.s.m. Il flum sa chatta en la batschida dal flum Rain e da la Mar dal Nord.




</doc>
<doc id="7466" url="https://rm.wikipedia.org/wiki?curid=7466" title="Aurigeno">
Aurigeno

Aurigeno è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia. 

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7468" url="https://rm.wikipedia.org/wiki?curid=7468" title="Coglio">
Coglio

Coglio è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia. 

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7469" url="https://rm.wikipedia.org/wiki?curid=7469" title="Giumaglio">
Giumaglio

Giumaglio è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia. 

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7470" url="https://rm.wikipedia.org/wiki?curid=7470" title="Lodano">
Lodano

Lodano è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia. 

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7471" url="https://rm.wikipedia.org/wiki?curid=7471" title="Maggia (anteriura vischnanca)">
Maggia (anteriura vischnanca)

Maggia è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia. 

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7472" url="https://rm.wikipedia.org/wiki?curid=7472" title="Moghegno">
Moghegno

Moghegno è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia. 

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7473" url="https://rm.wikipedia.org/wiki?curid=7473" title="Someo">
Someo

Someo è in'anteriura vischnanca politica svizra en il chantun Tessin. Il lieu sa chatta en il circul Maggia dal district Vallemaggia.

Il 4 d'avrigl 2004 han la vischnancas da Aurigeno, Coglio, Giumaglio, Lodano, Maggia, Moghegno e Someo fusiunà a la nova vischnanca da Maggia.


</doc>
<doc id="7479" url="https://rm.wikipedia.org/wiki?curid=7479" title="Avegno">
Avegno

Il pled Avegno po sa referir a: 


</doc>
<doc id="7483" url="https://rm.wikipedia.org/wiki?curid=7483" title="Altdorf (UR)">
Altdorf (UR)

Altdorf è ina vischnanca politica e la chapitala dal chantun Uri en Svizra. La vischnanca dumbra var 8'500 abitants e vala perquai betg sco citad.



</doc>
<doc id="7485" url="https://rm.wikipedia.org/wiki?curid=7485" title="Altdorf">
Altdorf

Il pled Altdorf po sa referir a: 


</doc>
<doc id="7495" url="https://rm.wikipedia.org/wiki?curid=7495" title="Eroport Internaziunal da Turitg-Kloten">
Eroport Internaziunal da Turitg-Kloten

L'Eroport Internaziunal da Turitg-Kloten (IATA ZHR, ICAO LSZH; en tudestg: Flughafen Zürich-Kloten) è in eroport svizzer en il chantun Turitg che sa chatta en la vischnanca da Kloten en il Genevra 10 km en il nord da Turitg. L'eroport giascha sin 432 meters sur mar ed ha trais pistas cun ils numers 10/28, 14/32, 16/43 che ha ina surfatscha da 2,500, 3,300 e 3,700 sin 40 meters.




</doc>
<doc id="7497" url="https://rm.wikipedia.org/wiki?curid=7497" title="Eroport da Berna-Belp">
Eroport da Berna-Belp

L'Eroport Internaziunal da Berna-Belp (IATA BRN, ICAO LSZB; en tudestg: Flughafen Bern-Belp) è in eroport svizzer en il chantun Berna che sa chatta en la vischnanca da Belp en il Berna 10 km en il sid da Berna. L'eroport giascha sin 510 meters sur mar ed ha ina pista cun il numer 14/32 che ha ina surfatscha da 1730 sin 40 meters.



</doc>
<doc id="7500" url="https://rm.wikipedia.org/wiki?curid=7500" title="Eroport da Basilea-Freiburg-Mulhouse">
Eroport da Basilea-Freiburg-Mulhouse

L'Eroport EuroAirport Basilea Freiburg Mulhouse (IATA BSL, MLH, EAP, ICAO LFSB; en tudestg: Flughafen Basel-Mülhausen-Freiburg, en franzos: Aéroport international de Bâle-Mulhouse-Fribourg) è in eroport svizzer e franzos en il chantun svizzer Basilea-Citad ed en il departament franzos dal Haut-Rhin che sa chatta en las vischnancas da Saint-Louis (Frantscha) ed en la vischnanca da Basilea en il Basilea-Citad 3 km en il vest dal center da la citad da Basilea. L'eroport giascha sin 269 meters sur mar ed ha dus pistas cun ils numers 16/34 e 08/26 che han ina surfatscha da 3,900 e 1,820 meters sin 40 meters.





</doc>
<doc id="7508" url="https://rm.wikipedia.org/wiki?curid=7508" title="Flums da la Svizra">
Flums da la Svizra

La Svizra ha nov flums che han ina lunghezza che surpassa 100 km e 58 flums ch'èn pli lungs che 30 km.



</doc>
<doc id="7509" url="https://rm.wikipedia.org/wiki?curid=7509" title="En (sclerir noziuns)">
En (sclerir noziuns)

Il pled En po sa referir a: 


</doc>
<doc id="7510" url="https://rm.wikipedia.org/wiki?curid=7510" title="Piz Chavalatsch">
Piz Chavalatsch

Il Piz Chavalatsch (talian: Monte Cavallaccio) è ina muntogna da 2763 m.s.m. en il chantun Grischun da la Svizra ed en il Tirol dal Sid en l'Italia. El sa chatta sin il territori da la vischnanca da Müstair. Il Piz Chavalatsch è il lieu che è situà il pli a l'ost da la Svizra cun ils coordinatas da 46°36′55.1″N 10°29′31.3″E.



</doc>
<doc id="7511" url="https://rm.wikipedia.org/wiki?curid=7511" title="Puncts extrems da la Svizra">
Puncts extrems da la Svizra

Quest è ina glista dals puncts extrems da la Svizra.

"Vesair era:" 
"Vesair era": Center geografic da la Svizra



</doc>
<doc id="7518" url="https://rm.wikipedia.org/wiki?curid=7518" title="Maraton da Losanna">
Maraton da Losanna

Il Maraton da Losanna (franzos: Marathon de Lausanne), u Lausanne-Marathon è ina cursa a pe svizra da 42,195 kilometers da lunghezza che ha lieu dapi 1993, il terz sonda d'october.

La cursa part da Losanna e suanda il Lai da Genevra en fin a La Tour-de-Peilz avant da returnar per la medem via.




</doc>
<doc id="7519" url="https://rm.wikipedia.org/wiki?curid=7519" title="Republica helvetica">
Republica helvetica

La Republica helvetica (tud. "Helvetische Republik", franz. "République helvétique", tal. "Repubblica elvetica") è stada ina republica affiliada da la Frantscha situada sin il territori da la Veglia Confederaziun. Ella è vegnida fundada ils 12 d’avrigl 1798 en consequenza indirecta da la Revoluziun franzosa e schliada ils 10 da mars 1803. Quest’epoca da l’istorgia da la Svizra vegn numnada ‹Helvetica›. Confurm al spiert da quel temp vegniva la Svizra numnada ‹Helvezia› tenor il pievel antic dals Helvets.

Fin l’onn 1798 furmavan stadis fitg differents la Veglia Confederaziun ch’era situada sin il territori da la Svizra dad oz. En il temp tranter la Revoluziun franzosa e l’onn 1798 n’èn quels betg stads buns d’adattar lur constituziuns a las pretensiuns dal temp nov. Ins n’ha era betg refurmà u rinforzà la lia cuminaivla.

Ils aderents da la revoluziun respectivamain da las refurmas politicas e socialas vegnivan numnads ‹patriots›. Lur finamiras principalas eran d’abolir ils privilegis da las famiglias regentas, las relaziuns da subdit ed il feudalissem. En pli vulevan els introducir constituziuns modernas sco er la libertad economica, d’opiniun e da commerzi. Ma ils aderents da l’urden vegl faschevan tut il pussaivel per far taschair vuschs criticas, cunzunt en ils chantuns-citad che vegnivan regids d’aristocrats. Ils subdits da las citads da Berna e da Turitg èn per exempel vegnids mess a pantun cun mesiras energicas ils onns 1792 respectivamain 1795, cura ch’els han pretendì refurmas da lur ‹buntadaivels signurs› (Memorial da Stäfa). 
Malgrà l’agitaziun dals patriots è la situaziun en la Veglia Confederaziun restada relativamain ruassaivla fin l’onn 1797. La fundaziun da la Republica Cisalpina en l’Italia ha dentant annunzià la fin da l’ancien régime en l’Europa Centrala. En l’Italia dal Nord cumbatteva il general franzos Napoleon Bonaparte cunter l’Austria e cunter il reginavel da Sardegna-Piemont. Cun fundar questa republica affiliada ha el reunì ils differents stadis da l’Italia dal Nord ad in stadi vasal franzos. Per motivs strategics vuleva Napoleon revoluziunar silsuenter la Confederaziun per stgaffir uschia ina colliaziun tranter la Frantscha e sias novas zonas d’influenza en l’Italia.

Fin a la cupitga da Ludivic XVI avevan la Frantscha e la Confederaziun fitg bunas relaziuns. Perquai deva la Confederaziun era albiert a blers fugitivs politics da la Frantscha ed era daventada fitg impurtanta per la cuntrarevoluziun. Ils raquints dals schuldads svizzers e dals uffiziers en servetsch da mercenari, ch’eran bunamain tuts turnads en patria suenter l’assagl da las Tuileries ils 10 d’avust 1792, han be anc rinforzà la nauscha impressiun da la revoluziun ch’ils aristocrats ritgs ed ils burgais bainstants da la Confederaziun avevan gia. Da l’autra vart èn nundumbraivels patriots, cunzunt dals territoris subdits en il Vad, fugids suenter il 1789 en Frantscha. L’agitaziun permanenta dals emigrants franzos en la Confederaziun è stada in ulteriur motiv per la Frantscha da promover ina midada politica durabla en ses senn. Il Tractat da Campo Formio ha terminà l’october 1797 l’Emprima Guerra da coaliziun. La Frantscha ha obtegnì tut las regiuns dal Sontg Imperi roman che sa chattavan da vart sanestra dal Rain. Uschia è era vegnida sancziunada l’annexiun dal prinzi-uvestgieu da Basilea a la Frantscha (sco Département du Mont Terrible). A medem temp ha la Frantscha cumenzà a far pressiun diplomatica sin la Confederaziun ed a sustegnair ils patriots cun daners e propaganda. La Frantscha vegniva sustegnida dals patriots svizzers che vivevan en l’exil, cunzunt dal Vadais Frédéric-César Laharpe.

L’agitaziun dals patriots nà da la Frantscha ha gì grond success, cunzunt en las parts da la Veglia Confederaziun che sa sentivan las pli dischavantagiadas. Las regiuns subditas da las Trais Lias en la Vuclina èn per exempel sa colliadas gia l’onn 1797 cun la Republica Cisalpina, perquai ch’ellas n’avevan betg obtegnì ils medems dretgs sco las ulteriuras parts dal Grischun dad oz. Quant ditg che las chastellanias da la Confederaziun en il Tessin pudevan anc subsister era medemamain intschert. Gronds tumults hai cunzunt dà en las regiuns da lingua franzosa en il Vad ch’eran subditas da Berna. Ma la Confederaziun n’era betg abla da reagir. La Dieta ad Aarau dal december 1797 e schaner 1798 n’è gnanc vegnida perina, schebain ins duaja trametter ina delegaziun diplomatica a Paris; ins temeva che la Frantscha pretendia refurmas politicas da la Svizra. Ins ha sulettamain affirmà las lias veglias e consolà ils signuradis cumins ch’els duajan inoltrar lur reclamaziuns en scrit. Uschiglio n’han ins prendì naginas decisiuns. 

A medem temp, ils 8 e 9 da december 1797, han il directur Jean François Reubell, Napoleon Bonaparte e l’emprim maister da la mastergnanza basilaisa Peter Ochs decis a Paris da transfurmar la Confederaziun en in stadi unitar. Ochs dueva concepir la constituziun per la nova republica. Igl era previs ch’ils patriots svizzers fetschian sez ina revoluziun e vegnian sustegnì mo indirectamain da la Frantscha. Sco preparaziun ha Napoleon spustà ina divisiun da l’Italia a Versoix ed ha laschà occupar militarmain la part meridiunala da l’anteriur prinzi-uvestgieu da Basilea, Moutier, Erguel, Montagne de Diesse e Bienna. Ils Confederads han observà tut quai senza intervegnir. Plinavant ha la Frantscha declerà da proteger e s’engaschar per il Vad.

La revoluziun ha cumenzà en il domini da la citad da Basilea. A Liestal è vegnì erigì ils 17 da schaner 1798 ina planta da libertad ed ils subdits han assaglì ils chastels che furmavan las residenzas dals chastellans urbans. Sut quest squitsch ha la regenza da la citad abditgà. Ils 5 da favrer è l’assamblea naziunala da Basilea sa radunada sco emprim parlament revoluziunari da la Svizra. Ulteriuras revoluziuns èn suandadas en il Vad – nua ch’ins ha proclamà ils 24 da schaner la Republica lemanica – ed en il Vallais Sut. Plaun a plaun èn er las regenzas da Friburg, Berna, Soloturn, Schaffusa e Turitg sa fatschentadas cun ils interess dals subdits. Ellas han cumenzà a reveder las constituziuns ed han acceptà la suveranitad dal pievel e l’egualitad da Basilea-Champagna sco basa per lur refurmas.

Anc il favrer èn la gronda part dals signuradis cumins e da las regiuns subditas sa decleradas libras. Ils dominis che regivan avant sur da quellas las han lura decleradas sco independentas (Vallais Sut e Toggenburg il prim da favrer; Sax ils 5 da favrer; la republica da la regiun da Son Gagl ils 14 da favrer; Lugano, Mendrisio, Locarno e la Val Maggia ils 15 da favrer; la Turgovia ils 3 da mars; La Val dal Rain e Sargans ils 5 da mars; Werdenberg ils 11 da mars; l’Argovia, il Freiamt e Baden ils 19/28 da mars; la Leventina, Bellinzona, Blenio e la Riviera ils 4 d’avrigl). Uschia è la Veglia Confederaziun sa midada entaifer paucas emnas da fund ensi. Ils anteriurs signuradis cumins èn sa declerads sco chantuns suverans ed han giavischà dals Tredesch Chantuns da vegnir integradas en la Confederaziun. Il Directori franzos na vuleva dentant betg che la Veglia Confederaziun vegnia schlargiada, mabain ch’ella daventia ina republica unitara tenor l’exempel franzos. A quest giavisch correspundeva la constituziun unitara helvetica che Ochs ha preschentà mez schaner. Quella era vegnida stampada en Frantscha e circulava l’entschatta favrer en l’entira Confederaziun. Ils circuls conservativs e federalistics han dentant refusà vehementamain la constituziun e l’han numnà ‹Ochsenbüchlein›.

Per proteger la Republica lemanica cunter Berna han truppas franzosas occupà en il fratemp las regiuns bernaisas en il Vad ch’eran avant subditas. Il prim da mars èn ils generals Guillaume-Marie-Anne Brune e Balthasar Alexis Henri Antoine von Schauenburg avanzads cun lur truppas davent dal Giura e davent dal Vad vers Berna. Questa citad vegniva considerada dal Directori sco center da l’opposiziun cunter la constituziun unitara. L’opposiziun da Soloturn è vegnida terminada cun violenza a Lengnau, l’opposiziun da Berna a Fraubrunnen ed a Grauholz; la victoria dals Bernais a Neuenegg n’ha gì nagin’influenza. Ils 5 da mars han truppas franzosas occupà la citad da Berna.

Tranter il schaner ed il mars dal 1798 ha cumenzà ina dispita cumplitgada davart la nova constituziun da la Svizra. Dasper la constituziun unitara approvada a Paris circulavan en ils chantuns ulteriurs sbozs da constituziuns che prevedivan tut tenor u dapli u damain autonomia per ils chantuns. Perquai ha il Directori cumandà ils 27 da schaner a general Brune da divider la Confederaziun per segirar en emprima lingia la colliaziun tranter la Frantscha e l’Italia dal Nord sur ils pass dal Simplon e dal Grond Son Bernard. Sin quai ha Brune fundà ils 16 da mars la Republica rodana che cumpigliava il Vad, Friburg, la regiun dal Lai da Bienna (che tutgava a Berna), la Part Sura Bernaisa, il Vallais ed il Tessin. Losanna dueva furmar la chapitala da questa nova republica.

Il rest da la Confederaziun dueva vegnir dividì en dus stadis: la Republica helvetica ch’avess cumpiglià dudesch chantuns cun la chapitala Aarau, ed il Tellgau ch’avess cumpiglià la Svizra Centrala ed il Grischun. Sin intervenziun da Laharpe a Paris è il Directori la finala tuttina sa decidì cunter il plan da divisiun. Ils 28 da mars ha il Cumissari da la regenza franzosa Marie Jean François Philibert Lecarlier fatg a savair ils Svizzers ch’il sboz da la constituziun helvetica sco ch’el era vegnì formulà oriundamain a Paris saja liant. El ha perquai cumandà da constituir immediatamain la Republica helvetica. Sut squitsch da la garnischun franzosa èn sa scuntrads ils 12 d’avrigl 121 deputads dals chantuns Argovia, Basilea, Berna, Friburg, Leman, Lucerna, Oberland, Schaffusa, Soloturn e Turitg ed han fundà ad Aarau il nov stadi unitar. Ils chantuns da la Svizra Centrala ed Orientala han percunter refusà da s’unir. L’emprima regenza, il Directori helvetic, sa constituiva da Johann Lukas Legrand, Pierre-Maurice Glayre, Urs Viktor Oberlin, David Ludwig Bay ed Alphons Pfyffer. Grazia ad ina buna tactica d’elecziuns han ils republicans moderads pudì gudagnar tut ils mandats; ils patriots Ochs e Laharpe n’èn betg vegnids elegids. Uschia è la posiziun dal Directori vegnida flaivlentada davent da l’entschatta: ils patriots na sustegnevan betg il Directori e nizzegiavan lur buns contacts cun ils Franzos per sutminar la politica dals republicans.

Perquai ch’ils chantuns da la Svizra Centrala ed Orientala han refusà da s’unir cun il stadi unitar, regiva gia durant la constituziun da la Republica helvetica ina discordia evidenta tranter ils chantuns. Ils chantuns-cumin na vulevan betg unfrir lur suveranitad, ed ils numerus chantuns e las numerusas republicas en la Svizra Orientala – ch’eran vegnids libers pir durant la revoluziun helvetica – vulevan mantegnair per tut pretsch la libertad ch’els avevan obtegnì pir avant curt. Las veglias republicas dal Vallais e da las Trais Lias sa sentivan schizunt gnanca pli sco part da la Confederaziun. Ins considerava la libertad religiusa sco attatga vers la Baselgia. Sut l’influenza dal clerus refusava cunzunt la populaziun en las regiuns catolicas la constituziun helvetica e la numnava ‹cudeschet dal diavel›. Las famiglias patrizianas avevan tema da perder lur influenza politica, dentant er lur entradas che sa resultavan cunzunt da las pensiuns dal mercenadi e dals retgavs or da las regiuns subditas.
Grazia a las bregias paschaivlas dals ambassadurs franzos e dals deputads da la Republica helvetica è la finala s’unida la Sursilvania; ils 11 d’avrigl 1798 – suenter in ultimatum da dudesch dis – plinavant ils territoris da la Svizra Orientala. Ils ulteriurs chantuns da la Svizra Centrala han dentant fatg resistenza. Sin cumond dal guvernatur da Sviz Alois von Reding han Uri, Sviz, Zug e la Sutsilvania cumenzà l’attatga ed èn vegnids da s’avanzar sur Rapperswil, Lucerna e sur il Pass dal Brünig fin en il Freiamt. Cura che general Schauenburg ha cumenzà la cunterattatga, ha l’opposiziun cedì entaifer trais dis. Malgrà success militars a Rothenthurm ha Reding stuì capitular ils 4 da matg 1798. Era a l’opposiziun en il Vallais han truppas franzosas fatg fin ils 17 da matg. Ils chantuns helvetics Bellinzona e Lugano sin il territori da las anteriuras chastellanias cisalpinas en il Tessin èn lura vegnids constituids il fanadur e l’avust.
Suenter l’opposiziun verbala da la Svizra Centrala era la repartiziun dals chantuns entaifer la Republica helvetica vegnida revedida. Ils chantuns-cumin Uri, Sviz, Zug, Glaruna, Appenzell e Sutsilvania duevan furmar agens chantuns, e quai malgrà lur pitschen dumber d’abitants. Uschia sperav’ins d’als pudair persvader d’acceptar la nova constituziun. Ma suenter ch’ins ha conquistà els cun violenza han ins reunì ils chantuns Uri, Sviz, Zug e Sutsilvania al chantun Waldstätte, la Glaruna e la regiun da Sargans al chantun Linth e l’Appenzell e Son Gagl al chantun Säntis. Il pais politic dals chantuns agriculs è sa reducì uschia en il Senat da 48 sin 12 mandats ed en il Cussegl grond da 40 sin 15 mandats.
Davent da l’entschatta è en spezial la garnischun franzosa stada in grond problem per la Republica helvetica – era sche la Republica engraziava en sasez ad ella si’existenza. La finanziaziun dals custs da la garnischun entras taglias da guerra strapatschava las capacitads finanzialas da la Svizra. La Frantscha aveva numnadamain confiscà l’entira facultad dal stadi da las republicas Berna, Friburg, Soloturn, Lucerna e Turitg sco era lur entir effectiv d’arsenal (che muntava be per Berna a circa 6 milliuns francs franzos en daner blut e 18 milliuns en obligaziuns). Ultra da quai stuevan vegnir sbursads ulteriurs 16 milliuns francs franzos sco taglia da guerra formala, per la quala il patriziat aveva da procurar. Tenor calculaziuns franzosas duai il stadi franzos avair incassà cun la campagna militara en Svizra ina summa da totalmain 20 milliuns francs franzos, per quel temp ina summa enorma. Betg cumprais èn ils custs d’alloschament, da sblundregiadas, da defraudaziun e da corrupziun. La gronda part dals daners vegniva impundida per finanziar la campagna militara en l’Egipta. Pervi da la chargia da la garnischun devi trasor discordias tranter il Directori helvetic ed il Cumissari franzos Jean-Jacques Rapinat. Sut ses squitsch èn perquai vegnids relaschads il zercladur ils directurs Bay e Pfyffer e remplazzads da Laharpe ed Ochs. 

La relaziun tranter la Republica helvetica e la Frantscha è la finala vegnida reglada ils 19 d’avust 1798 cun in contract d’allianza formal. Omadus stadis èn s’obligads da sustegnair in l’auter a moda defensiva ed offensiva. Uschia è vegnida terminada definitivamain la neutralitad da la Svizra sut protecziun franzosa ch’aveva existì durant il 17avel e 18avel tschientaner. La Frantscha ha survegnì la garanzia da pudair duvrar durant temps da guerra e da pasch las vias d’armada tras il Vallais sur il Simplon e quellas per lung dal Rain e dal Lai da Constanza. Persuenter è la Frantscha s’obligada da proveder la Republica helvetica cun sal, da garantir ses territori e sia constituziun e da procurar – tenor artitgels supplementars secrets – ch’il Fricktal, il Grischun ed il Vorarlberg s’uneschian cun ella. Las truppas d’occupaziun duevan vegnir retratgas trais mais suenter la ratificaziun dal contract. Suenter ch’ils documents da ratificaziun èn vegnids barattads vicendaivlamain ils 19 da settember 1798 è la Republica helvetica era vegnida renconuschida sin il champ diplomatic da tut ils stadis alliads a la Frantscha sco era da la Spagna.

L’imperatur dal Sontg Imperi roman, Franz II da Habsburg, n’ha betg renconuschì la Republica helvetica ch’era daventada tras il contract d’allianza in stadi vasal da la Frantscha. Per quest motiv èn ils inimis da la Republica helvetica – aristocrats e patrizians conservativs sco er federalists stgatschads – fugids en il territori da pussanza dals Habsburgais ed han empruvà d’organisar l’opposiziun da l’exil anora. Cun agid da daners habsburgais faschev’ins propaganda cunzunt en la Svizra Orientala. Ils exilants avevan en egl las Trais Lias che n’eran anc betg sa colliadas cun la Republica helvetica. Els vulevan instigar las Trais Lias da clamar en agid l’imperatur per las proteger cunter la Frantscha. Sin quai duevan sa revoltar ils Svizzers, liberar il pajais cun agid da truppas habsburgaisas e restabilir l’urden vegl.

L’avust da l’onn 1798 ha la propaganda purtà emprims fritgs. Tenor obligaziun legala stuevan tut ils burgais engirar a partir dals 12 da fanadur sin la constituziun. Els stuevan s’obligar da servir fidaivlamain a la patria e da s’engaschar per la libertad e l’egualitad. En bunamain tut ils chantuns è vegnì fatg l’engirament publicamain e senza opposiziun. Pervi da l’agitaziun tras la Baselgia ed ils exilants ha ina part dal pievel a Sviz ed en la Sutsilvania dentant refusà d’engirar ed ha cumenzà ils 18 d’avust la revolta cunter la Republica, sperond sin l’agid da Habsburg. Suenter ch’emprovas da mediaziun èn idas da l’aua giu, èn truppas franzosas marschadas ils 9 da settember per la segunda giada en la Svizra Centrala ed han supprimì la revolta cun gronda crudaivladad (‹Dis da sgarschur da la Sutsilvania›). Sinaquai èn tut ils dretgs spezials da la Svizra Centrala ch’eran anc restads vegnids abolids. En pli èn ils cussegls helvetics vegnids translocads l’october 1798 a Lucerna che furmava tenor la constituziun la chapitala dal stadi. 

L’avust è era la situaziun en las Trais Lias escalada. Ils 29 da fanadur ha ina votaziun mussà che mo 11 dretgiras autas avevan votà per in’uniun cun la Republica helvetica, entant che 34 avevan votà cleramain cunter (tranter auter pervi da l’influenza dals Habsburgais, da la Baselgia catolica e da las schlattas patrizianas). 16 dretgiras giavischavan che la fusiun vegnia spustada fin che la situaziun en la Republica helvetica saja sclerida. Ils patriots han tuttina cumenzà a metter en pe plantas da libertad en las dretgiras che vulevan la revoluziun. Las dretgiras da Maiavilla e da Malans, ina regiun subdita da las Trais Lias, vulevan sa colliar cun la Republica helvetica. Uschia ha la regenza da las Trais Lias clamà en agid l’imperatur. Ils 18 d’october 1798 han truppas austriacas occupà il pajais. Ils patriots han stuì fugir en la Republica helvetica. 
Entant ha cumenzà en l’Italia ina guerra tranter la Frantscha ed ils alliads dal reginavel da Sardegna-Piemont e dal reginavel da Neapel. La fin d’october dal 1798 ha la Frantscha pretendì da la Republica helvetica da metter a disposiziun 18 000 umens per truppas auxiliaras. Perquai che las autoritads helveticas empruvavan a medem temp da furmar in’atgna armada, ha il nov cumandant da l’armada franzosa en la Helvezia, André Masséna, dentant gì grondas difficultads da recrutar schuldads. La finala èsi be reussì da recrutar radund 4000 umens. Il mars da l’onn 1799 ha la Frantscha declerà als Habsburgais la Segunda Guerra da coaliziun ed ils generals franzos Masséna e Demont han occupà las Trais Lias. Ils 29 da mars ha la regenza provisorica dals patriots grischuns ch’eran returnads supplitgà la Republica helvetica d’incorporar il Grischun. Quai è capità ils 21 d’avrigl 1799. 
Suenter che la Frantscha ha subì pliras terradas en Germania ed en l’Italia il mars ed avrigl dal 1799, è la situaziun strategica sa midada andetgamain en disfavur da la Republica helvetica. Las truppas da la coaliziun èn avanzadas a medem temp nà dal sid, da l’ost e dal nord sur ils pass. Ils 13 d’avrigl han las truppas habsburgaisas-austriacas occupà Schaffusa, n’han dentant anc betg traversà il Rain. En prescha han las autoritads helveticas cumenzà a furmar l’armada helvetica ed a procurar per ils meds finanzials necessaris per quest intent. Augustin Keller è vegnì elegì sco general da las truppas helveticas, Johann Gaudenz von Salis-Seewis sco schef dal stab general. Enfin ils 20 d’avrigl han ins pudì recrutar circa 20 000 umens. Questa schuldada era dentant equipada mal e n’aveva nagin trenament. Ad interim n’ha il Directori betg survegnì la lubientscha dals cussegls da declerar la guerra a Habsburg-Austria, cunquai ch’ina fracziun relativamain gronda sperava anc adina da pudair evitar il conflict.

La stad da l’onn 1799 ha la vischinanza da las truppas da coaliziun motivà ils adversaris da la Republica a moviments cuntrarevoluziunars. Quels han gì lieu en ils chantuns Säntis, Linth, Lucerna, Friburg, Soloturn, Oberland ed Argovia. Revoltas dal pievel hai dà en l’Uri, a Sviz, en il Tessin, en il Grischun ed il davos en il Vallais. Per dumagnar la situaziun ha il Directori puspè stuì clamar en agid truppas franzosas. Sut il litinent colonel Nicolas-Jean de Dieu Soult han quellas spert fatg fin a tut las revoltas. Cumbats vehements en il Vallais Sura, en la Val d’Ursera ed en Surselva han danovamain devastà entiras regiuns.

A general Masséna che cumandava las truppas franzosas en la Helvezia stevan a disposiziun en tut radund 60 000 umens. Quels eran repartids per lung dal Rain, cun excepziun dals 10 000 umens da Soult ch’avevan da mantegnair l’urden a l’intern. Da l’autra vart dal Rain spetgavan trais armadas cun in dumber total da radund 100 000 umens sut ils cumandants Karl von Österreich-Teschen, Friedrich von Hotze e Heinrich von Bellegarde. Ils 30 d’avrigl han ils Austriacs cumenzà il cumbat per conquistar la Svizra. L’emprim èn els penetrads en il Grischun, lura en la Svizra Orientala e silsuenter han els stgatschà enavos ils Franzos a Turitg. Suenter l’emprim cumbat sper Turitg ils 4 da zercladur 1799 ha Masséna stuì sa retrair. Ils Austriacs han era occupà la Svizra Centrala, il Tessin ed il Vallais Sura. Ensemen cun l’escorta da las truppas imperialas èn ils emigrants turnads en las regiuns ‹liberadas› ed han empruvà da reconstituir lur domini pers – per exempel il prinzi-avat Pankraz Forster a Son Gagl. Il spezialist da dretg statal Karl Ludwig von Haller da Berna era il manader spiertal da la Baselgia restaurativa. Ina constituziun ch’el aveva publitgà prevediva da reconstituir la suveranitad dals Tredesch Chantuns e lur regiuns subditas. Il stadi federativ dueva dentant obtegnair ina pussanza centrala pli ferma che quai ch’el aveva gì avant l’onn 1798. Quests plans èn vegnids refusads en las anteriuras regiuns suttamessas ch’eran vegnidas deliberadas grazia a la revoluziun. La finala n’ha la revolta dals libers Svizzers cunter l’occupaziun franzosa, cun la quala ils Austriacs avevan quintà, betg gì lieu. 
Damai ch’i vesev’or sco sche la Frantscha vegniss battida en la Segunda Guerra da coaliziun, ha er la Republica helvetica survegnì difficultads. En il caos da la retratga suenter l’emprim cumbat sper Turitg è l’armada helvetica sa schliada. Mo las truppas en ils chantuns Turgovia, Säntis e Turitg, ch’eran vegnids occupads dals Austriacs, han pudì tegnair pitg. Ils 25 da zercladur ha il Directori helvetic sfurzà Peter Ochs da sa retrair, perquai ch’el valeva sco partisan da la Frantscha. Ins sperava che la Frantscha e la coaliziun concedian tuttina anc la neutralitad. Ma gia ils 13 d’avust è la situaziun puspè sa midada en favur da la Frantscha. Entaifer quatter dis ha General Masséna stgatschà las truppas austriacas or da la Svizra Orientala ed ha occupà il territori dal Gottard e Glaruna. Sinaquai ha la coaliziun decidì d’eliminar Masséna en in’attatga concentrica. Dal nord e dal sid èn ils generals russ Korsakoff e Suworow marschads vers la Svizra, ed en il territori da la Linth spetgava Hotze sin ils Russ per pudair attatgar en il mument decisiv. Masséna è dentant stà pli spert che la coaliziun ed ha attatgà avant ch’ella vegnia da reagir. Ils 25 e 26 d’avust è Hotze vegnì terrà sper Schänis, e Korsakoff ha stuì suttacumber en il segund cumbat sper Turitg. Malgrà las grondas perditas èsi reussì a Suworow da traversar il Pass dal Gottard. En la Svizra Centrala è el dentant fruntà sin in tal surpais dals Franzos ch’el ha stuì sa retrair cun si’armada sur il Pragelpass e sur il Veptga en il Grischun e bandunar la Republica helvetica en direcziun da Feldkirch.

La Segunda Guerra da coaliziun ha manà la Republica helvetica als cunfins da sias capacitads. Bain han ins puspè tschentà si dapertut plantas da libertad suenter la reconquista franzosa. Ma la guerra aveva chaschunà enorms donns ed ins stueva prestar novas contribuziuns. General Masséna ha passentà l’enviern cun l’entira armada en la Svizra Orientala. Bain documentadas èn plinavant las contribuziuns da guerra da la Val d’Ursera: 1034 abitantas ed abitants han pers la stad e l’atun da l’onn 1799 praticamain tut lur biestga, lur possess e lur reservas, perquai che 48 044 uffiziers e 913 731 schuldads da tut las partidas da guerra han prendì alloschi en lur vallada. Ultra da quai hai dà l’onn 1799 ina nauscha racolta. Uschia èn sa derasadas miseria e desperaziun. La regenza helvetica n’è dentant betg stada en il cas da gidar ils chantuns devastads. D’ina vart mancavan entradas da taglia, da l’autra vart era la cassa dal stadi trasor vita pervia dals custs da guerra. 

La squassada che la Republica helvetica ha subì suenter la Segunda Guerra da coaliziun ha provocà ils aderents da la revoluziun da sa divider en duas gruppas. D’ina vart era quai la partida dals patriots che percepiva sasezza sco partida populara e che vegniva sustegnida da las anteriuras regiuns subditas. L’autra partida furmavan ils republicans che sustegnevan l’egualitad giuridica ed il stadi unitar. Ma a medem temp defendevan els la burgaisia da las citads ch’era liberala e scolada e cumbattevan il dretg da votar general. Els vulevan transfurmar quel en in dretg da votar cun censura. Plinavant refusavan els tut las emprovas dal Directori da vulair superar la situaziun da crisa tras taglias spezialas per las citads e la burgaisia. Ils exponents ils pli impurtants dals aristocrats moderads che furmavan ils republicans eran: Hans Konrad Escher, Paul Usteri, Albrecht Rengger e Bernhard Friedrich Kuhn.

Suenter che Napoleon è vegnì designà Emprim Consul il prim da december 1799 ha la Frantscha refusà da sustegnair ils patriots radicals ed è s’orientada vers ils republicans moderads. Perquai èsi reussì als republicans ils 7 da schaner 1800 da rabitschar tras en domaduas chombras dal parlament ils conclus da relaschar ils directurs Laharpe, Oberlin e Secrétan e d’abolir l’instituziun dal Directori. Enstagl dal Directori è vegnida elegida suenter in emprim culp da stadi ina Cumissiun executiva provisorica che sa cumponiva dals anteriurs directurs Glayre, Dolder e Savary, da l’anteriur minister Finsler e da trais represchentants dals republicans Karl Albrecht von Frisching, Franz Müller e Carl Heinrich Gschwend. La cupitga dals patriots ha quietà per in temp la situaziun politica. In’amnestia politica ha pussibilità als emigrants da returnar, quai ch’ha rinforzà las forzas reacziunaras. La Cumissiun executiva insistiva energicamain che la Frantscha acceptia la neutralitad e ch’ella restitueschia ils custs chaschunads tras l’armada franzosa. Almain è la Republica helvetica vegnida schanegiada d’ulteriurs cumbats. Enfin la stad ha la Frantscha plinavant restituì ils territoris conquistads, numnadamain ils chantuns Schaffusa, Tessin e Grischun.

Dapi il culp da stadi sa fatschentavan la regenza ed il parlament bunamain mo pli cun la dumonda, co che la constituziun helvetica saja da reveder. Cunquai ch’ils patriots e republicans n’èn betg vegnids perina, ha la Cumissiun executiva disponì ils 7 d’avust 1800 ch’il parlament haja da sa schliar e ch’i entria en vigur ina nova constituziun. Quella preveseva in Cussegl legislativ da 43 commembers ed in Cussegl executiv da 7 commembers. 35 cussegliers ha la Cumissiun executiva tschernì or da las retschas dal parlament schlià; quels han da lur vart elegì ulteriurs 8 commembers. Il nov Cussegl ha tschernì l’executiva, a la quala intgins commembers da la Cumissiun executiva tutgavan sco er ils novs commembers Karl Friedrich Zimmermann, Johann Jakob Schmid e Vinzenz Rüttimann.

A partir dals culps da stadi da l’onn 1800 empruvavan tut las partidas svizras d’influenzar – cun agid da Paris – il svilup politic da la Republica helvetica. Las partidas vegnivan be pli divididas en unitarists e federalists. Entant ch’ils unitarists – ch’eran aderents da la revoluziun – vulevan mantegnair in stadi unitar, vulevan ils federalists restabilir la suveranitad chantunala e limitar la suveranitad dal pievel en favur dals patrizians. Il pli fervent intercessur dals federalists a Paris era l’ambassadur franzos en Helvezia, Karl Friedrich Reinhard. Pierre-Maurice Glayre represchentava ils unitarists en la regenza helvetica. Il schaner da l’onn 1801 ha Albrecht Rengger surdà a Glayre in sboz secret da la constituziun che dueva vegnir preschentà a Napoleon. Il sboz preveseva da mantegnair il stadi unitar, dentant cun in sistem d’instituziuns bler pli cumplitgà. Las novaziuns las pli impurtantas prevesevan in president da l’executiva ed ina restricziun dal dretg d’eleger entras in census. Ad interim n’ha Napoleon dentant betg prendì posiziun tar il sboz. Per l’ina era el occupà cun la strategia da guerra, per l’autra na vuleva el betg rinforzar memia fitg la regenza helvetica.

La Segunda Guerra da coaliziun è stada terminada ils 9 da favrer 1801 cun la Pasch da Lunéville. Las cundiziuns da pasch han sfurzà l’Austria da renconuscher la Republica helvetica. En artitgels secrets han ins ultra da quai concedì a la Frantscha da disponer davart la constituziun da quella. Ils giavischs territorials da la regenza helvetica n’èn betg vegnids resguardads. Napoleon ha dentant pretendì da l’Austria il chantun Fricktal, il qual el vuleva barattar cun il Vallais. El vuleva segirar ils interess franzos en l’Italia dal Nord cun construir ina nova via d’armada sur il Pass dal Simplon. Per ch’il barat vegnia anc pli attractiv, han ins garantì a la Republica helvetica che la Frantscha vegnia ad acceptar sia neutralitad. 

Ils 29 d’avrigl 1801 ha Napoleon retschavì Pierre-Maurice Glayre e Philipp Albert Stapfer en il chastè Malmaison per ina discussiun davart la constituziun futura da la Republica helvetica. Napoleon ha refusà il sboz da la regenza helvetica ed ha surdà als dus ambassadurs ina constituziun ch’el aveva sez redigì. Quella han ils dus ambassadurs stuì surdar a lur regenza sco ultimatum. Quest’uschenumnada constituziun da Malmaison confermava l’unitad da la Republica helvetica, en il medem mument deva ella dentant a la Republica la structura d’in stadi federativ. Ultra da la pussanza centrala eran previs 17 chantuns che duevan concepir sezs lur constituziuns internas. La pussanza centrala consistiva d’ina Dieta e d’in Senat. La Dieta dueva sa cumponer da 77 deputads dals chantuns ch’eran represchentads tenor il dumber d’abitants. Il Senat da 25 commembers stueva vegnir elegì da la Dieta e furmava tant la pussanza executiva sco la pussanza legislativa. Dus landammas presidiavan il Senat; in Cussegl pitschen cun quatter commembers furmava l’executiva pli stretga che steva sut il presidi dals landammas che regivan alternantamain. La Dieta vegniva en sasez en acziun mo sch’in sboz da lescha n’era betg vegnì acceptà da dapli che 12 chantuns. La pussanza da polizia pli auta, la suveranitad militara, la politica exteriura, il sectur da la furmaziun, il dretg civil ed il dretg penal, il regal da sal, da posta, da muntogna, da dazi e da munaida tutgavan tar las cumpetenzas dal stgalim federal. Las constituziuns dals chantuns n’eran betg regladas pli detagliadamain. Fixà era sulettamain ch’il landamma regent stoppia eleger in statalter a la testa. En cumparegliaziun cun l’emprima constituziun helvetica è la constituziun da Malmaison stada ina victoria per ils federalists. Sco concessiun speziala è il chantun Waldstätte puspè vegnì dividì en ils quatter chantuns oriunds. Irritant era però il fatg ch’ins aveva previs da suttametter il Vallais a la Frantscha. Il chantun Fricktal ch’ils Austriacs avevan cedì als Franzos dueva servir sco indemnisaziun. La finala è il dretg d’eleger general vegnì limità uschenavant ch’igl èn vegnidas fixadas facultads minimalas per pudair vegnir elegì en las instituziuns.
Suenter intgins dis da cussegliaziuns secretas è il Cussegl legislativ da la Republica helvetica facticamain stà sfurzà d’approvar ils 29 da matg il sboz da Napoleon. Ils federalists e las forzas conservativas èn dentant stads dischillusiunads da la nova constituziun. Els avevan quintà che las cundiziuns che regnavan avant l’onn 1798 vegnian restabilidas per gronda part e cunzunt ch’ils chantuns obtegnian puspè lur suveranitad. Ils Bernais avevan schizunt quintà ch’els survegnian enavos il Vad e l’Argovia. Il fanadur han gì lieu en tut ils chantuns las elecziuns per las dietas chantunalas previsas. Ins ha elegì a moda indirecta: 100 burgais activs avevan il dretg d’in electur delegà. Ina limitaziun dal dretg entras in census da 4000 francs n’è betg reussida pervi da l’opposiziun dals patriots. Sinaquai èn vegnidas deliberadas ed introducidas constituziuns en tut ils chantuns. En tscherts chantuns ha quai funcziunà senza problems, en auters hai dà grondas charplinas. Il crap da stgarpitsch il pli grond è stà da chattar l’equiliber tranter las citads e la populaziun rurala. Las elecziuns per la Dieta da la Republica èn stadas in success per ils unitarists ch’han obtegnì bunamain dus terzs dals 77 mandats. Ils ulteriurs mandats han ils patriots e paucs conservativs gudagnà. 

La Dieta è sa reunida per l’emprima giada ils 7 da settember 1801 a Berna. Immediatamain ha ella cumenzà a reveder la constituziun da Malmaison en il senn dals unitarists e dals patriots. Quai ha vilentà Napoleon, cunzunt perquai ch’ins ha puspè integrà il Vallais sco chantun. Cun sustegn da Paris èn ils federalists ids en l’opposiziun, uschia ch’ils deputads da nov chantuns èn sa retratgs da la Dieta. Cun il sustegn dal nov ambassadur en Svizra, Raymond Verninac, e dal general da l’armada franzosa Monchiosy èsi la finala reussì als federalists da surpigliar la pussanza (culp da stadi la notg dals 27 sin ils 28 d’october 1801). La Dieta, la Cumissiun executiva ed il Cussegl legislativ èn vegnids schliads, la pussanza guvernativa è vegnida delegada provisoricamain als federalists Dolder e Savary. Tut las midadas da la constituziun èn vegnidas decleradas sco betg valaivlas. Ils 25 mandats dal Senat che Napoleon aveva previs en sia constituziun èn vegnids occupads quasi mo da federalists. Per il mument n’han quels betg pudì destruir il stadi unitar. Tuttina han els exclus ils unitarists ed ils republicans da tut ils secturs da l’administraziun. Alois Reding, aristocrat ed erox da l’opposiziun da la Svizra Centrala cunter la Frantscha, è vegnì elegì sco emprim landamma. Sco segund landamma è vegnì elegì en uffizi l’aristocrat bernais Johann Rudolf von Frisching. Els dus eran il simbol per la resistenza cuminaivla da las elitas conservativas ruralas ed urbanas cunter la revoluziun.

Napoleon n’ha betg renconuschì la nova regenza. Reding e Frisching represchentavan la Svizra aristocratica ed eran – u eran stads – adversaris da la Frantscha. Uschia è Reding ì persunalmain a Paris ed ha suttamess a l’Emprim Consul da la Frantscha las pretensiuns ed ils interess dals federalists. Napoleon al ha retschet e schizunt empermess d’ademplir tscherts puncts tenor ses giavisch (ceder il chantun Fricktal, reunir las valladas dal Giura dal sid cun la Helvezia, fundar 23 chantuns, conceder la neutralitad). Sco recumpensa ha el dentant pretendì d’integrar sis unitarists en il Cussegl pitschen.
Schegea ch’ins ha ademplì questa pretensiun furmavan ils federalists ed ils conservativs ina clera maioritad. La primavaira han il Cussegl pitschen ed il Senat tractà in sboz per ina nova constituziun elavurà da David von Wyss a basa da la constituziun da Malmaison. En tscherts puncts divergiava sia proposta dentant fermamain da quella, e quai en il senn dals federalists: la libertad da domicil è puspè vegnida limitada, il dretg da burgais helvetic è vegnì remplazzà dal dretg da burgais chantunal u communal, il census è vegnì auzà cleramain e tant la legiferaziun sco la legislaziun naziunala èn vegnidas delegadas als chantuns. Malgrà la ferma opposiziun dals unitarists è quest sboz vegnì approvà dal Senat ils 27 da favrer 1802. Perquai ch’ils federalists sa distanziavan memia fitg da l’ideal revoluziunar e pervi da las cuntraversas davart l’appartegnientscha dal Vallais ha Napoleon laschà sentir la regenza federalistica sia malaveglia. Quai betg il davos perquai che Reding empruvava apparentamain da survegnir sustegn da l’Austria en connex cun la cessiun dal Vallais.

Ils 2 d’avrigl 1802 ha gì lieu ina votaziun dal pievel davart il sboz da la constituziun federalistica. Dentant betg ils burgais han votà, mabain be las dietas chantunalas. Quellas vegnivan elegidas d’ina cumissiun d’elecziun che sa cumponiva da dudesch commembers. La mesadad da la cumissiun vegniva tschernida or d’ina glista che cumpigliava tut ils burgais dal chantun; l’autra mesadad determinavan las autoritads chantunalas respectivamain il Senat helvetic. Questa procedura da votaziun dueva procurar per ina votaziun en il senn da la regenza. Uschia duevan vegnir elegids en las Dietas en sasez mo persunas da confidenza dals federalists. Tuttina han mo ils chantuns Appenzell, Baden, Soloturn e Turitg acceptà la constituziun senza resalvas. Ils ulteriurs chantuns han pretendì midadas pli grondas (Basilea, Berna, Friburg, Glaruna, Schaffusa, Sviz e Vad) u refusà la constituziun dal tuttafatg (Argovia, Lucerna, Son Gagl, Tessin, Turgovia e Zug); auters n’èn betg vegnids da realisar la votaziun aifer il termin fixà (Grischun, Uri e Sutsilvania). Quest resultat nuncler ha signifitgà la fin da la regenza federalistica.

Ils unitarists han nizzegià l’absenza da blers federalists catolics durant ils dis da Pasca per instradar in ulteriur culp da stadi. Sin iniziativa da Bernhard Friedrich Kuhn èn sis commembers dal Cussegl pitschen sa decidids ils 17 d’avrigl 1802 da spustar la Dieta e da far ina radunanza da notabels per schliar il problem da la constituziun en il senn dals unitarists. Hirzel, Escher e Frisching han perquai demissiunà. Reding è returnà a Berna; suenter tumults è el vegnì substituì da Vinzenz Rüttimann.

Sco previs ha gì lieu ils 30 d’avrigl 1802 la radunanza dals notabels per tractar la nova constituziun. Cunquai ch’Albrecht Rengger e l’ambassadur franzos Raymond de Verninac eran gia sa cunvegnids davart in sboz, n’ha la radunanza betg gì autra letga che d’approvar quel. Questa segunda constituziun helvetica s’orientava fermamain tenor il sboz da la constitiziun da Malmaison. Ins ha fixà 18 chantuns e mantegnì il Senat e la Dieta. Per mintgamai 25 000 burgais seseva in represchentant en la Dieta; er chantuns cun in pli pitschen dumber d’abitants duevan dentant esser represchentads d’almain in commember.

La procedura da votaziun era fitg cumplitgada e perquai plitost nundemocratica. Mintga chantun ha obtegnì dus corps da votaziun, in ch’aveva da far propostas ed in ch’aveva d’eleger. Ils commembers dal corp ch’aveva d’eleger eran tschernids per vita duranta. L’emprima giada vegnivan els elegids dal Senat, pli tard dueva quest corp sa cumplettar da sasez. En il corp ch’aveva da far propostas eran mo burgais cun ina tscherta proprietad funsila elegibels. L’elecziun sa passava suandantamain: ils burgais activs stuevan cumpilar ina glista da persunas elegiblas, or da la quala il corp ch’aveva da far propostas proponiva intginas persunas. Il corp ch’aveva d’eleger tscherniva lura per ils proxims tschintg onns ils commembers da la Dieta. Lungas periodas d’uffizi duevan garantir la cuntinuitad. L’executiva furmava in cussegl d’execuziun che consistiva d’in landamma, da dus statalters e da tschintg secretaris da stadi. Ina perioda d’uffizi durava nov onns. Ils chantuns obtegnevan intginas cumpetenzas, dentant senza flaivlentar memia fitg il stadi central. Els dastgavan fixar sezs lur constituziun e survegliar la scola populara, stuevan dentant finanziar il salari dals spirituals ed eran responsabels per il mantegniment da l’infrastructura. Plinavant duevan vegnir surlaschadas als chantuns intginas cumpetenzas giuridicas.

Ils 25 da matg ha il Cussegl pitschen laschà votar il pievel davart la segunda constituziun helvetica che cumpigliava era ina glista da 27 senaturs. Quest act vala sco emprima votaziun dal pievel per propi sin il territori da la Svizra d’ozendi. Tut ils burgais han stuì prender posiziun davart la proposta entaifer quatter dis. La vusch da quels che n’han inoltrà nagina posiziun han ins valità sco consentiment, tenor il princip giuridic «qui tacet consentire videtur» – «tgi che tascha, para da dar ses consentiment». Sedesch chantuns han la finala approvà la constituziun, respundì explicitamain cun ‹gea› han dentant be 72 453 votants. 167 172 burgais n’han betg votà e 92 423 han refusà la constituziun. Ils 2 da fanadur ha il Cussegl pitschen declerà la nova constituziun per approvada. Il Senat è sa radunà l’auter di ed ha convocà l’executiva. Sut l’influenza da l’ambassadur franzos è vegnì elegì il federalist Johann Rudolf Dolder sco landamma. Per dar cuntrapais èn vegnids elegids sco statalters ils dus unitarist Rüttimann e Füssli.

Cuntrari a la regenza da Reding è la nova Cumissiun executiva vegnida approvada immediatamain da la Frantscha. Areguard il Vallais han ins chattà in cumpromiss: Napoleon n’ha betg pli insistì che la regiun stoppia vegnir cedida a la Frantscha, mabain è stà d’accord ch’il Vallais daventia ina republica independenta sut protecziun franzosa ed helvetica. Persuenter ha la Republica helvetica obtegnì sulettamain il chantun Fricktal, senza il Giura dal Sid cun Bienna sco quai ch’igl era stà previs oriundamain. Plinavant eri temp che la Republica vegnia sanada finanzialmain. Per quest motiv avev’ins en sasez reintroducì il vegl tschains da terren suenter che la lescha davart las grevezzas feudalas era vegnida abolida ils 15 da settember 1800. Cun retrair questas entradas eran dentant sa resultads mo anc dapli problems. La primavaira dal 1802 èn ils purs – ch’eran pertutgads il pli fitg – sa revoltads en tschertas parts da la Svizra. Els han assaglì chastels per destruir ils documents vegls che fixavan ils tschains da terren medievals e quels da l’entschatta dal temp modern. La dumonda, per tge pretsch che las grevezzas funsilas veglias stoppian vegnir liberadas n’era anc adina betg sclerida da quel temp.

En questa situaziun critica ha Napoleon annunzià che las truppas franzosas sa retirian da la Helvezia. Istorichers han adina reproschà a Napoleon ch’el haja fatg ir intenziunadamain a la malura la Republica helvetica. I po effectivamain avair giugà ina tscherta rolla che ses servetsch secret al aveva infurmà fitg bain davart la situaziun en la Helvezia. Uschia saveva el che la Republica helvetica vegnia en curt en miseria e che la Frantscha possia lura returnar sin dumonda sco liberatura buntadaivla. Da l’autra vart steva la retratga da las truppas en connex cun la Pasch da Lunéville, en la quala las grondas pussanzas avevan decidì che la Republica helvetica saja independenta.

Entant han ils chantuns cumenzà a rediger lur constituziuns, quai ch’è reussì als chantuns Argovia, Basilea, Berna, Friburg, Soloturn, Vad, Zug e Turitg. Als ulteriurs chantuns n’è quest pass betg reussì. Il motiv principal è bain stada l’agitaziun dals reacziunars ch’avevan puspè survegnì schlantsch suenter che las truppas franzosas eran sa retratgas. L’avust han gì lieu en la Svizra Centrala cumins e burgais pro-helvetics èn vegnids stgatschads cun violenza or dal pajais. Ils chantuns rebels che stevan sco l’onn 1799 sut il commando d’Alois Reding han appellà al sustegn tant da Napoleon sco da l’imperatur roman-german. In’emprova da mediaziun da l’ambassadur franzos Vernic ha fatg naufragi. L’entschatta d’avust ha la Cumissiun executiva tramess truppas sut general Joseph Leonz Andermatt en la Svizra Centrala. La fin d’avust han la Glaruna e l’Appenzell suandà l’exempel da la Svizra Centrala ed han reintroducì il vegl cumin. Er en parts dal Grischun èn las dretgiras autas sa radunadas. L’emprova da supprimer l’opposiziun cun meds militars n’è betg reussida. General Andermatt è stà sfurzà da retrair sia pitschna truppa da 1850 umens sin la Rengg sper il Pilatus. El ha pudì proteger mo la citad da Lucerna dals revoluziunaris. En questa situaziun ha la Cumissiun executiva dumandà sustegn da Napoleon. Ins sperava ch’el fetschia squitsch sin ils adversaris da la Republica. Per pussibilitar in’intermediaziun han la cumissiun ed ils chantuns concludì ils 7 da settember in armistizi provisoric.

L’inabilitad da la regenza d’agir envers la Svizra Centrala ha provocà tut quels ch’avevan subì dischavantatgs cun l’introducziun dal nov urden: ils oligarcs e patrizians ch’avevan pers lur privilegis e lur uffizis ed ils citadins che laschavan encrescher per lur monopols e per lur mastergnanzas. L’avust hai dà a Turitg resistenza cunter la regenza helvetica e tensiuns tranter la citad e la champagna. La situaziun è escalada cura che la Cumissiun executiva ha elegì Friedrich May sco cumissari da la regenza e tramess el cun truppas a Turitg. Ma la citad n’ha betg vulì laschar entrar el ed ha fermà las portas. Cun agid da general Andermatt ha May laschà bumbardar la citad cun chanuns (ils 10 e 13 da settember 1802). Suenter las tractativas è May la finala stà d’accord cun in cumpromiss. Quel preveseva ch’el sez dastgia entrar en sia residenza, ma che truppas da la champagna u autras truppas helveticas na dastgian betg metter pe en la citad. Quest cumpromiss marsch e la resistenza decidida ed exemplarica da Turitg èn stads sco segns per la revolta. L’uschenumnà ‹Stecklikrieg›, ina curta guerra civila durant il settember ed october 1802, ha la finala instradà la fin da la Republica helvetica. En il decurs dal settember èn sa schliads ils chantuns Säntis e Linth ed han furmà in pli grond dumber da republicas cun cumins democratics directs. Ils chantuns Turgovia, Lugano, Zug, Baden, Argovia, Basilea e Schaffusa han medemamain bandunà la regenza. En l’Argovia è sa reunida in’armada da rebels ch’è marschada vers la chapitala Berna. 
A Berna era entant sa schliada la regenza helvetica. Ils 14 da settember han intgins senaturs aristocratics e federalistics sfurzà ils commembers da la regenza Dolder, Rüttimann e Füssli da sa retrair, ed han elegì il federalist ed anteriur general bernais Emanuel von Wattenwyl sco nov landamma. Quel ha dentant refusà l’uffizi ed è s’unì cun ils rebels. Uschia ha la veglia regenza stuì vegnir clamada enavos en uffizi. La situaziun da la Republica è anc vegnida mendra perquai che la Svizra Centrala ha desditg ils 18 da settember l’armistizi. Plinavant appellavan ils federalists sin cumond d’Alois Reding a l’entira Svizra da far ina fin a la Helvetica e da reconstituir la Veglia Confederaziun.

En questa situaziun smanatschanta ha la regenza helvetica dumandà en agid Napoleon sco garant per la constituziun helvetica. Cura che l’armada dals rebels è arrivada avant Berna, ha la regenza dentant stuì bandunar la chapitala sut cundiziuns umiliantas. Ensemen cun las truppas dal Vad e da la champagna da Berna – las sulettas truppas che la restavan anc – è ella sa retratga a Losanna. A Berna, Basilea, Lucerna, Soloturn e Turitg èn sa radunads ils vegls cussegls aristocratics ed han declerà la restauraziun da l’ancien régime; Berna vuleva era che l’Argovia sa suttamettia puspè. En ina davosa revolta èn las truppas helveticas dal Vad e da Friburg idas en l’offensiva. Ellas èn dentant vegnidas terradas a Faoug ils 3 d’october 1802 dal general federalistic Niklaus Franz von Bachmann.

Ils 18 da settember han ils tschintg chantuns da la Svizra Centrala envidà ils ulteriurs chantuns ed ils anteriurs subdits ad ina dieta federala a Sviz. Ils 30 da settember han ils deputads dals chantuns Uri, Sviz, Sutsilvania, Glaruna, Zug, Turitg, Berna, Schaffusa, Friburg, Soloturn, Grischun, Son Gagl citad e champagna, Turgovia, Baden e Val dal Rain declerà ch’els sa constitueschian da nov. Els èn sa drizzads a las pussanzas grondas per che quellas renconuschian questa nova Confederaziun. Il temp da la Republica helvetica pareva definitivamain d’esser a la fin.

Repetidamain ha la regenza helvetica supplitgà Napoleon d’intervegnir, la finala schizunt cun forzas armadas. L’anteriur minister Stapfer era il portavusch da la regenza helvetica a Paris. Napoleon ha dentant persequità il svilup e refusà d’intermediar tranter ina regenza legitima e rebels. Pir cura ch’il Grischun pareva da vegnir sut influenza austriaca e cura che la terrada da la regenza helvetica è stada clera è el stà pront d’intervegnir. Ils 28 da settember ha el cumandà a general Michel Ney d’ir a Genevra per preparar l’invasiun en la Helvezia. En il Vallais, en la Savoia, a Pontarlier, Hüningen e Como èn 25 fin 30 battagliuns sa preparads per l’attatga. Ils 30 da settember ha Napoleon annunzià al pievel svizzer ch’el surpiglia la rolla da l’intermediatur en la guerra civila. Sin ses cumond ha il Senat svizzer puspè stuì sa radunar a Berna. Tut las regenzas ed autoritads ch’eran vegnidas reconstituidas provisoricamain sco era tut las armadas han percunter stuì vegnir schliadas. A la fin ha l’Emprim Consul da la Republica franzosa ordinà ch’il Senat e tut ils chantuns stoppian trametter deputads a Paris a l’uschenumnada Consulta helvetica.

Ils chantuns rebellants e lur dietas han l’emprim refusà da suandar l’ordinaziun da Paris. Els han schizunt deliberà ina nova constituziun che restabiliva la suveranitad cumplaina dals chantuns. Pir cura che las truppas franzosas èn propi marschadas en Svizra ed han occupà Berna, Basilea, Turitg e la Svizra Centrala, è la Dieta sa schliada. Reding, Hirzel ed auters manaders da la revolta èn vegnids arrestads e mess en praschun en la Fortezza d’Aarburg. Cun quai aveva la cuntrarevoluziun federalistic-aristocrata fatg naufragi.
La Consulta helvetica è vegnida averta a Paris ils 10 da december 1802. En fatscha a 45 deputads unitars stevan 18 deputads federalistics. Il Senat helvetic aveva delegà Karl von Müller-Friedberg, Auguste Pidou e Vinzenz Rüttimann. Uschiglio eran represchentadas tut las persunas da num e da pum da la Republica helvetica, auter che Laharpe ch’aveva refusà si’elecziun. Napoleon ha laschà preleger durant il pled d’avertura las directivas da sia mediaziun: i dueva vegnir introducì ina constituziun federativa, l’egualitad giuridica dueva dentant vegnir mantegnida. Che la Republica helvetica na dueva betg exister vinavant è pia stà decis gia a l’entschatta da la Consulta. Las contractivas e l’elavuraziun da las constituziuns dals chantuns e da Confederaziun han durà enfin la fin da schaner da l’onn 1803. Ils 19 da favrer 1803 ha Napoleon surdà al landamma federalistic Louis d’Affry – ch’el sez aveva elegì – l’uschenumnada Acta da Mediaziun che cuntegneva tut las constituziuns chantunalas e la constituziun federala.

Suenter l’intervenziun da Napoleon aveva la Cumissiun executiva teoreticamain puspè surpiglià la controlla da l’entir pajais. Ella è dentant stada bloccada fin che la Republica è vegnida annullada, perquai che l’administraziun dals chantuns vegniva occupada per gronda part d’aderents dals federalists. In ultim grond success ha la regenza gì sin il champ da la politica exteriura. La davosa tschentada da la Dieta perpetna da l’Imperi a Regensburg dueva numnadamain reglar l’indemnisaziun dals prinzis imperials ch’avevan possedì territoris sin la vart sanestra dal Rain (che tutgava uss a la Frantscha). Sco ch’igl era vegnì fixà en la Pasch da Lunéville dueva quest’indemnisaziun succeder cun secularisar territoris clericals da l’Imperi. Era la Republica helvetica era pertutgada: da quel temp eran numerus prinzis imperials sco er claustras ed uvestgieus da l’Imperi en possess da territoris, dretgs feudals ed entradas en la Republica helvetica. Da l’autra vart possedeva era la Republica helvetica dretgs en l’Imperi. Las contractivas han cumenzà l’atun 1802 e la fin d’october pudev’ins sminar che la Republica helvetica obtegnia sco indemnisaziun per la sperdita da las claustras en ses territori il domini Tarasp ed ils possess da l’uvestgieu da Cuira. Ils ulteriurs dretgs e las ulteriurs entradas dals stadis imperials avess la Republica helvetica duì cumprar ora per ina summa che muntava il 40upel dal retgav annual. Grazia a l’intervenziun diplomatica da la regenza helvetica e grazia al sustegn da la Frantscha e da la Russia han ins cuntanschì ina furmla main severa en la versiun definitiva da la cunvegna. Il resultat pli impurtant è dentant stada l’aboliziun da las giurisdicziuns e dals dretgs feudals da tut ils anteriurs stadis imperials sin il territori da la Republica helvetica. 

Il davos act uffizial da las anteriuras autoritads da la Republica helvetica è stà l’approvaziun da l’Acta da Mediaziun ils 5 da mars 1803. Ils 10 da mars ha landamma Affry cumenzà ses uffizi ed a partir da quel di ha la Republica helvetica betg pli existì uffizialmain. En la successiun tradiziunala da l’istorgia svizra suonda a la Republica helvetica la fasa da la mediaziun che dura dal 1803 al 1813. Il num uffizial dal stadi svizzer ch’è vegnì constituì da nov sco stadi federativ sa numna dapi lura "Confoederatio Helvetica", per rumantsch Confederaziun Svizra.

Peter Ochs ha concepì l’emprima constituziun helvetica e l’ha preschentà al Directori franzos ils 15 da schaner 1798. Suenter intginas correcturas dals directurs Philippe-Antoine Merlin e Jean François Reubell è ella vegnida stampada il favrer 1798 e publitgada en la Confederaziun. Ella vala sco emprima constituziun moderna sin il territori da la Svizra d’ozendi. Oriundamain vuleva Ochs che la constitiziun saja destinada sco sboz mo per mauns d’ina assamblea constituenta helvetica. Ils 12 d’avrigl 1798 han ils represchentants da la maioritad dals chantuns approvà la constituziun ad Aarau. Sin intervenziun dal Directori preveseva la constituziun helvetica ina revisiun il pli baud suenter sis onns. Pliras giadas han ins dentant abolì u suspendì parts da la constituziun (per exempel pervi dals decrets dals 5 da november 1798, dals 15 da favrer e dals 18 da matg 1799). Il culp da stadi dals 7 da schaner 1800 ha abolì definitivamain la constituziun helvetica.

En sasez era l’emprima constituziun helvetica fitg sumeglianta a la constituziun directoriala franzosa da l’onn III (1795). L’entira Confederaziun è vegnida reunida ad in stadi unitar. Tut las differenzas tranter ils chantuns respectivamain tranter ils lieus da pussanza ed ils territoris suttamess èn vegnidas abolidas. Il territori dal stadi era anc dividì en chantuns; quels na possedevan dentant nagins dretgs da suveranitad. Els eran circuls electorals, administrativs e giudizials. Mintga chantun vegniva administrà d’in prefect che vegniva elegì directamain dal directori executiv. En il senn da la Revoluziun franzosa han ins concedì a la Republica helvetica ina retscha da dretgs fundamentals ch’ella n’enconuscheva anc betg fin lura: il dretg da votar liber e general, la libertad d’opiniun e da pressa, la libertad da religiun e da cultus, la libertad da commerzi e da mastergn ed il dretg da proprietad privata. Tut las furmas d’ertar titels sco era auters privilegis innats èn vegnids scumandads. Tut las dieschmas, pravendas ed auters elements dal feudalissem sco era las mastergnanzas èn vegnids declerads per abolids.

Sco en Frantscha furmava in Directori da tschintg commembers l’executiva. Els vegnivan elegids da la legislativa per ina durada d’uffizi da tschintg onns. Il Directori survegliava la segirtad interna ed externa da la Republica e cumandava l’armada. Sulettamain el pudeva negoziar en tractativas e davart contracts cun l’exteriur. El elegeva ils ministers da l’administraziun publica, tscherniva ils prefects ed il president sco era il procuratur public dal Tribunal suprem. Cun agid dals statalters chantunals cumandava il Directori l’entir apparat administrativ dals chantuns. Plinavant aveva il Directori il dretg da schliar da tut temp las dretgiras chantunalas e las chombras administrativas e d’occupar quellas provisoricamain fin las proximas elecziuns.

La legislativa furmavan ils 152 commembers dal Cussegl grond ed ils 76 commembers dal Senat. Ils chantuns eran represchentads en il Cussegl grond tenor lur dumber d’abitants, en il Senat trametteva mintga chantun quatter delegads. La procedura electorala cumplitgada preveseva ch’il mandat dals senaturs duria otg onns e quel dals cussegliers gronds sis onns. Plinavant dueva il Senat vegnir renovà per in quart mintga onn spèr, ed il Cussegl grond per in terz mintga onn pèr. Il Cussegl grond aveva mo il dretg da proposta per leschas e decisiuns; il Senat dastgava mo decider davart quellas. L’iniziativa per la revisiun da la constituziun aveva dentant il Senat da lantschar.

La giudicativa era organisada sin trais livels: Las dretgiras districtualas decidevan en fatgs civils e polizials, las dretgiras chantunalas eran la davosa instanza per fatgs civils e l’emprima instanza per fatgs penals. Il Tribunal suprem era l’instanza da cassaziun per fatgs civils e la davosa instanza per fatgs penals; el furmava era la dretgira administrativa. Ils commembers dal Tribunal suprem vegnivan elegids indirectamain dal pievel, il president ed il procuratur public dal Directori. En las dretgiras dals chantuns e dals districts tschernivan ils statalters ils presidents ed ils procuraturs publics. Il Directori pudeva schliar da tut temp tut las dretgiras malempernaivlas e las occupar provisoricamain da nov. 

Il dretg da burgais ed il dretg da votar activ èn vegnids concedids a tut ils burgais sur 20 onns. Tut las differenzas da classa èn vegnidas abolidas. Era las persunas domiciliadas, ils schurnaliers, ils fulasters e las persunas da l’exteriur han obtegnì il dretg da burgais, sch’els avevan abità 20 onns en il medem lieu. Da princip valeva la suveranitad dal pievel. La Republica helvetica era dentant mo ina democrazia represchentativa: votaziuns devi mo sche la constituziun vegniva revedida. A las elecziuns ch’avevan lieu mintg’onn vegniva vuschà indirectamain. Mintgamai 100 burgais elegevan in electur delegà da las reuniuns primaras da mintga chantun. La mesadad dals electurs delegads vegnivan suenter eliminads cun trair la sort. Tschella mesadad elegeva lura ils commembers dals cussegls legislativs da la Republica sco corp electoral dal chantun: mintgamai in commember per chantun en il Tribunal suprem, quatter en il Senat ed otg en il Cussegl grond. Sin livel chantunal decidevan il corp electoral, la dretgira chantunala e la chombra chantunala administrativa. 

Ils chantuns ch’eran avant praticamain suverans èn vegnids degradads a members puramain administrativs. Per destruir las veglias structuras èn era vegnids stgafids novs cunfins chantunals. Ils anteriurs chantuns alliads Genevra, Mülhausen, il chantun Neuchatel, Bienna, La Neuveville e Moutier-Grandval sco era il Signuradi da Razén na tutgavan betg pli tar la Republica helvetica. L’emprim han ins creà e fixà en la constituziun helvetica 22, pli tard lura 20 chantuns: 


Gia la primavaira dal 1798 han las autoritads da la Republica helvetica instradà ina retscha da refurmas cun las qualas i duevan vegnir cuntanschids ils princips e las libertads da la revoluziun. Fitg activs èn stads ils ministers Philipp Albert Stapfer ed Albrecht Rengger. Pervi da mancanzas finanzialas e pervi da las midadas politicas cuntinuantas èn blers projects restads pendids gia il cumenzament u ch’els han existì mo sco lescha sin palpiri. Qua ina survista dals projects da refurma:










Sco la Republica franzosa ha er la Republica helvetica elegì sco nova bandiera naziunala ina tricolora. Quella è vegnida introducida uffizialmain ils 13 da favrer 1799 ed aveva strivlas traversalas en las colurs verd/cotschen/mellen. En la strivla cotschna era scrit il num "Republique Helvétique". Ins duvrava era variantas cun ulteriuras inscripziuns.

En la constituziun helvetica era la citad da Lucerna previsa sco chapitala. Cunquai che la Republica è vegnida constituida l’avrigl 1798 ad Aarau e ch’ils cussegls èn sa radunads pir ils 9 d’october 1798 a Lucerna, vegn savens numnà Aarau sco chapitala. Suenter il culp da stadi dal schaner 1800 e suenter che la constituziun da Malmaison è vegnida introducida ils 29 da matg 1802 è Berna stà la sedia da la Dieta e da la Regenza enfin la fin da la Republica helvetica.




</doc>
<doc id="7523" url="https://rm.wikipedia.org/wiki?curid=7523" title="Chantun Baden">
Chantun Baden

Il Chantun Baden (tudestg: "Kanton Baden") era in chantun da la Republica Helvetica. Sia chapitala era la citad da Baden. 

Il chantun vegni crea en 1798 cun las fusiuns dal Contadi da Baden e dal Freie Ämter (podestats libers), che eran podestatarias da la Vegla Confederaziun Svizra. Il chantun vegni incorporà en il chantun Argovia en l'onn 1803.

Il chantun era parti en tschintg districts — Baden, Bremgarten, Muri, Sarmenstorf e Zurzach.


</doc>
<doc id="7526" url="https://rm.wikipedia.org/wiki?curid=7526" title="Chantun Basilea">
Chantun Basilea

Il Chantun Basilea (tudestg: "Kanton Basel") era in anteriur chantun da la Vegla Confederaziun Svizra e da la Republica Helvetica. Sia chapitala era era la citad da Basilea. 

L'entrada en la confederaziun dal chantun Basilea era en l'onn 1501. Tranter 1798 e 1803, el era in chantun da la Republica Helvetica. Il chantun vegni parti en dus — il chantun Basilea-Citad ed il chantun Basilea-Champagna en 1833


</doc>
<doc id="7529" url="https://rm.wikipedia.org/wiki?curid=7529" title="Chantun Bellinzona">
Chantun Bellinzona

Il Chantun Bellinzona (talian: "Cantone Bellinzona") era in chantun da la Republica Helvetica. Sia chapitala era era la citad da Bellinzona.

Il chantun vegni crea en 1798 cun las fusiuns dal Podestat da Bellinzona, dal Podestat da Blenio, dal Podestat da Leventina e dal Podestat da Rivera, che eran podestatarias da la Vegla Confederaziun Svizra. Il chantun vegni fusiunà cun il chantun Lugano per furmar il chantun Tessin en l'onn 1803.


</doc>
<doc id="7530" url="https://rm.wikipedia.org/wiki?curid=7530" title="Chantun Lugano">
Chantun Lugano

Il Chantun Lugano (talian: "Cantone Lugano") era in chantun da la Republica Helvetica. Sia chapitala era era la citad da Lugano. 

Il chantun vegni crea en 1798 cun las fusiuns dal Podestat da Lugano, dal Podestat da Locarno, dal Podestat da Mendrisio e dal Podestat dal Vallemaggia, che eran podestatarias da la Vegla Confederaziun Svizra. Il chantun vegni fusiunà cun il chantun Bellinzona per furmar il chantun Tessin en l'onn 1803.


</doc>
<doc id="7531" url="https://rm.wikipedia.org/wiki?curid=7531" title="Chantun Fricktal">
Chantun Fricktal

Il Chantun Fricktal (tudestg: "Kanton Fricktal") era in chantun da la Republica Helvetica. Sia chapitala era la citad da Laufenburg da favrer dal 1802 a september dal 1802 ed era Rheinfelden da september dal 1802 a favrer dal 1803. 

Il chantun vegni incorporà a la Republica Helvetica en 1803. Avant sia formaziun, ils territoris eran part dal Breisgau en l'Austria Anteriura. Il chantun vegni incorporà en il chantun Argovia en l'onn 1803.

Il chantun era parti en dus districts — Rheinfelden e Laufenbeurg.


</doc>
<doc id="7532" url="https://rm.wikipedia.org/wiki?curid=7532" title="Chantun Léman">
Chantun Léman

Il Chantun Léman (franzos: "Canton du Léman") era in chantun da la Republica Helvetica. Sia chapitala era era la citad da Losanna. 

Il chantun vegni crea en 1798 cun la separaziun dal chantun Berna. Il chantun era ina podestataria da la Vegla Confederaziun Svizra. Il chantun vegni incorporà en il chantun Vad en l'onn 1803.


</doc>
<doc id="7533" url="https://rm.wikipedia.org/wiki?curid=7533" title="Chantun Linth">
Chantun Linth

Il Chantun Linth (tudestg: "Kanton Linth") era in chantun da la Republica Helvetica. Sia chapitala era era la citad da Glaruna. 

Il chantun vegni crea en 1798 cun las fusiuns dal chantun Glaruna e da plirs vitgs dals chantuns (Sviz e Turitg, che eran chantuns en la Vegla Confederaziun Svizra. Il chantun vegni separa en ils chantuns Glaruna, Sviz e Son Gagl en l'onn 1803.


</doc>
<doc id="7536" url="https://rm.wikipedia.org/wiki?curid=7536" title="Maraton da Turitg">
Maraton da Turitg

Il Maraton da Turitg (tudestg: Zürich-Marathon), u Turitg-Marathon è ina cursa a pe svizra da 42,195 kilometers da lunghezza che ha lieu dapi 2003, en il mais d'avril.

La cursa part da Turitg e suanda il Lai da Turitg en fin a Meilen avant da returnar per la medem via.



</doc>
<doc id="7537" url="https://rm.wikipedia.org/wiki?curid=7537" title="Chantun Oberland">
Chantun Oberland

Il Chantun Oberland (tud. "Kanton Oberland") era in chantun da la Republica helvetica (1798–1803) che cumprendeva la Part sura bernaisa (era "Surselva bernaisa") e che aveva sco chapitala la citad da Thun.

Il chantun è vegnì creà l'onn 1798 tras la separaziun dal chantun Berna, che era in chantun da la Vegla Confederaziun Svizra. Il chantun è vegnì reincorporà en il chantun Berna l'onn 1803.

Il chantun era sutdividì en diesch districts:



</doc>
<doc id="7538" url="https://rm.wikipedia.org/wiki?curid=7538" title="Chantun Rezia">
Chantun Rezia

Il chantun Rezia (tudestg "Kanton Rätien") era in chantun da la Republica Helvetica. Sia chapitala era la citad da Cuira. 

Il chantun vegni crea en 1798. Il chantun era la Republica da las Trais Lias, in alliad da la Vegla Confederaziun Svizra. Il chantun vegni incorporà en il chantun Grischun en l'onn 1803.

Il num vegni dal pievel Rets.


</doc>
<doc id="7539" url="https://rm.wikipedia.org/wiki?curid=7539" title="Chantun Säntis">
Chantun Säntis

Il Chantun Säntis (tudestg: "Kanton Säntis") era in chantun da la Republica Helvetica. Sia chapitala era era la citad da Son Gagl. 

Il chantun vegni crea en 1798 cun las fusiuns da l'Abazia Imperiala da Son Galgl, la Citad Imperiala da Son Gagl, il Podestat dal Rheintal ed ils chantuns Appenzell Dadens ed Appenzell Dadora, che eran chantuns en la Vegla Confederaziun Svizra. Il chantun vegni separa en ils chantuns Son Gagl, Appenzell Dadens ed Appenzell Dadora en l'onn 1803.


</doc>
<doc id="7540" url="https://rm.wikipedia.org/wiki?curid=7540" title="Chantun Waldstätten">
Chantun Waldstätten

Il Chantun Waldstätte (tudestg: "Kanton Waldstätte") era in chantun da la Republica Helvetica. Sia chapitala era la citad da Sviz. 

Il chantun è vegnì creà en il 1798 cun fusiun da la Republica da Gersau, l'Abazia d'Engelberg ed ils chantuns Zug, Sviz, Uri, Sursilvania e Sutsilvania che eran chantuns en la Vegla Confederaziun Svizra. Il chantun è vegnì spartì si en ils chantuns Zug, Sviz, Uri, Sursilvania e Sutsilvania en l'onn 1803.


</doc>
<doc id="7548" url="https://rm.wikipedia.org/wiki?curid=7548" title="Haile Gebrselassie">
Haile Gebrselassie

Haile Gebrselassie (Ge'ez: ኃይሌ ገብረ ሥላሴ, transliteraziun scientifica: haylē gebre silassē; naschid ils 18 d'avrigl dal 1973) è in atlet professiunal da l'Etiopia spezialisà en tuttas las emprovas tranter la cursa da 1500 m ed il Maraton.

Gieus Olimpics




</doc>
<doc id="7550" url="https://rm.wikipedia.org/wiki?curid=7550" title="Jules Verne">
Jules Verne

Jules Gabriel Verne (naschì ils 8 da favrer 1828 a Nantes, en Frantscha – mort ils 24 da mars dal 1905 en Amiens) era in scriptur franzos che inventà la scienza-ficziun. Sia ovras las pli enconuschents èn "Viadi al Center da la Terra" (scipt en 1864), "Da la Terra a la Glina (script en 1865), "Ventg Milli Miglias sut ils Mars" (script en 1873) ed "Enturn il Mund en otganta Dis" (script en 1873).


</doc>
<doc id="7555" url="https://rm.wikipedia.org/wiki?curid=7555" title="Viadi al Center da la Terra">
Viadi al Center da la Terra

Viadi al Center da la Terra (franzos: "Voyage au centre de la Terre") è in roman da scienza-ficziun, script en 1864 per Jules Verne.

Il narratur è Axel Lidenbrock, nev d’in eminent geologist e naturalist tudestg, il professur da mineralogia Otto Lidenbrock. L’istorgia entschaiva a Hamburg, en la chasa dal Pr. Lidenbrock. Il professur, amatur da vegls cudeschs, cumpra le manuscrit original d'ina saga islandaisa, Heimskringla, scipt per Snorri Sturluson en il XIIavel tschientaner. El scuvra in pergiamina codà, scipt en caracters runics. 
Axel e ses aug sia tschiffan per quest cryptogram, qu'els vegnan a decifrar ed identifar. Igl è in messagi d'in tschert Arne Saknussemm, in alchimista dal XVIavel tschientaner. Quel affirma avair scuvrir ina via ad il center da la Terra, per il vulcan Sneffels en Islanda.

Il professur Otto Lidenbrock è in uom entusiast ed impetuus. El decida da partir da il davos per l’Islanda, prendan cun el sin nev Axel, bler pli reticent. A Reykjavík, els engaschan in chatschadur d’eider numna Hans Bjelke, che vegnir a esser lur guida. Ils trais uoms viagian jusqu’au fin il pe dal vulcan Sneffels, ed els fan l’ascenziun. Il crater stizza cuntegna trais chaminas. Ina d’ellas duà esser tutga per la sumbriva d’in aut piz, il Scartaris, a mezdi, « avant las calandas de fanadur », che munta en ils ultims dis da zercladur. Suenter la nota da Saknussemm, la sa chatta la via per il center da la Terra…


</doc>
<doc id="7558" url="https://rm.wikipedia.org/wiki?curid=7558" title="Snæfellsjökull">
Snæfellsjökull

Il Snæfellsjökull (rum. "Glatscher da la muntogna da naiv") è in vulcan en l'Islanda da 1'446 m d'autezza.

La muntogna è enconuschenta grazia al roman da Jules Verne "Viadi al Center da la Terra" (1864) en il qual ils protagonists chattan in'entrada al center da la Terra.


</doc>
<doc id="7565" url="https://rm.wikipedia.org/wiki?curid=7565" title="Chantun Silvania">
Chantun Silvania

Il Chantun Silvania (tudestg: Unterwalden; franzos: Unterwald; talian: Untervaldo) è in chantun svizzer che sa chatta en il center dal pajais, al sid dal Lai dals Quatter Chantuns. El è in dals trais chantuns che, cun Uri e Sviz, en 1291 han fundà la Svizra cun il Patg federal sin la pastgira dal Grütli (chantuns primitivs u Waldstätte). Il chantun vegni divisi en ils semi-chantuns Sursilvania (tud.: Obwalden; fr.: Obwald; tal.:Obvaldo) e Sutsilvania (tud.: Nidwalden; fr.: Nidwald; tal.:Nidvaldo).


</doc>
<doc id="7576" url="https://rm.wikipedia.org/wiki?curid=7576" title="Circul da quintas">
Circul da quintas

Entaifer la teoria da musica è il circul da quintas in’illustraziun grafica che visualisescha las relaziuns tranter las tonalitads. El deriva da l’enclegientscha d’armonia occidentala e sa basa sin l’experientscha ch’ina tonalitad è il pli damanaivel dad in’autra tonalitad en distanza d’ina quinta (pass da tschintg tuns – l’interval da set pass da mezs tuns). Tonalitads vischinas en il circul da quintas numn’ins "parents da quinta".

L’utilisaziun da las tonalitads en l’urden dal circul da quintas e l’accordament temprà necessari èn prestaziuns musicalas e creativas da la cultura occidentala e na cumparan en questa furma consequenta betg en autras culturas.

La grafica daspera mussa en il rintg exteriur las tonalitads en dur ch’èn tradiziunalmain segnadas cun maiusclas.

En l’interiur dal rintg sa chattan las tonalitads en mol cun las minusclas correspundentas.

La grafica mussa ch’i vegn mintgamai tiers in segn tar mintga tonalitad en l’interval da quinta: tar las quintas ensi mintga giada ina (crusch), tar las quintas engiu in (be).

La augmenta il tun per in pass da mez tun (p.ex. tar G-dur daventa il F in Fis); il diminuescha il tun per in pass da mez tun (p.ex. tar Es-dur daventa il H in B, in E daventa in Es ed in A in As).

Per memorisar l’urden da las tonalitads dal circul da quintas existan numerusas modas da dir. I suonda adina in exempel enconuschent per las tonalitads da e da (per tudestg):


L’augmentaziun respectivamain la diminuziun da tscherts tuns en las tonalitads sa basa sin l’enclegientscha da melodia occidentala. Per exempel tuna ina scala tonala en dur e la tonalitad che sa cumpona or da questa scala per nus fitg melodiusa sch’i cumparan sper ils pass d’entir tun dus pass da mez tun: tranter il terz ed il quart stgalim sco era tranter il settavel e l’otgavel stgalim. (Guarda latiers era sutvart: "significaziuns").

Ina claviatura explitgescha:

Dasper las tastas alvas datti en roda duas gruppas da duas respectivamain trais tastas nairas sco era duas foras tranter E/F e H/C. Las tastas nairas e las foras mussan ils mezs tuns.

Sin il clavazin sun’ins ina scala da C-dur senza tastas nairas, cunquai che E/F e H/C èn gia ils pass da mez tun tranter il terz/quart ed il settavel/otgavel stgalim. Tut las autras tonalitads da dur dovran in segn.

La grafica survart mussa en il rintg interiur cun bustabs cotschens l’urden da las tonalitads da mol che vegnan segnadas cun minusclas. Ins parta da las tonalitads da mol "natiralas".

Tar mintga tonalitad da dur datti ina tonalitad da mol cun ils medems segns. In tal pèr da tonalitad numn’ins "tonalitad parallela". La tonica d’ina tonalitad da mol sa chatta trais terzas (= trais pass da mez tun) pli bass che sia tonalitad da dur parallela, quai vul dir che la tonica da la scala tonala da mol parallela sa chatta sin il 6avel stgalim da la scala tonala da dur.

Quants e tgenins segns che la tonalitad da mol netta ha, pon ins leger cun agid da la grafica e da las explicaziuns fatgas survart aregaurd ils segns da las tonalitads da dur.

Ils segns cumparan en distanza da quinta, tar las tonalitads da crusch sa muvend "ensi". Els sforzan in’augmentaziun dal tun per in pass da mez tun:

Questa glista pudess ins cumplettar tenor plaschair: Cis-dur cun set , Gis-dur cun otg  fin tar Eis-dur cun indesch  ed uschia vinavant. Cun quai na daventa però betg mo la notaziun nunsurvesaivla; ulteriuras augmentaziuns da tuns gia augmentads chaschunan en il maletg sonor mo tuns gia udids. Uschia vegnissan tiers tar ‹Eis-dur› (indesch ), dasper las 6  da Fis-dur, in ‹His› (tuna sco C), in ‹Fisis› (dubla augmentaziun da F, tuna sco G), in ‹Cisis› (tuna sco D), in ‹Gisis› (tuna sco A), in ‹Disis› (tuna sco E) ed in ‹Aisis› (tuna sco H). 

Il fenomen che tuns cun nums differents tunan tuttina pon ins duvrar per il "scumbigl enarmonic": enstagl da las tonalitads da crusch adina pli cumplitgadas utilisesch’ins las tonalitads da correspundentas che tunan medem, sco per exempel enstagl da Gis-dur (8 ) As-Dur (4 ). U per restar tar la tonalitad dad ‹Eis-dur›: Enstagl d’indesch  dovr’ins mo in . Il maletg da notas daventa uschia bler pli net, concernent il tun na datti (cun in accordament da medem stgalim) nagina differenza.

Cun transponer d’ina tonalitad a l’autra pon ins spert arrivar en tonalitads pli cumplitgadas. Savens vegnan mussads ils segns da la tonalitad pli cumplitgada (per ch’il musicist possia suandar ils intervals). Suenter vegn transfurmada la tonalitad cumplitgada cun segns da dissoluziun ed auters segns correspundents en la tonalitad enarmonica pli agreabla.

Il moviment da las tonalitads ed il vegnir tiers dals segns che diminueschan ils tuns succeda tar las tonalitads da "engiu":

Il circul da quintas na mussa betg mo la quantitad dals segns per mintga tonalitad. La distanza d’ina tonalitad a sia proxima pussibilitescha era in’analisa dals accords ch’èn parents armonicamain.

In exempel: Prend’ins C-dur sco tonica, sa gruppeschan G-dur sco dominanta, F-dur sco subdominanta, a-mol sco parallela da tonica, e-mol sco parallela da dominanta (respectivamain cuntratun da tonica) e d-mol sco parallela da subdominanta enturn la tonica.

Tras cumbinaziun d’ina tonalitad da dur casuala en il circul da quintas cun ses vischin a dretga ed a sanestra survegn ins ils accords d’ina cadenza en dur. Cumbinaziuns cun tuns pli lontans han basegn d’ina modulaziun.

Prend’ins pia ina tonalitad dal circul da quintas sco tonalitad da basa ed examinescha ses dus vischins, ves’ins che quests vischins sa distinguan mo en in tun da la tonalitad da partenza. En quest cas èsi il quart stgalim da la tonalitad da basa che vegn augmentà (cun ina u cun laschar davent in ) ed il 7avel stgalim da la tonalitad da basa che vegn diminuì (cun in u cun laschar davent ina ). Cun quai èn las duas tonalitads parentadas stretgamain.

In exempel en Es-dur:

Sch’ins furma in triaccord en ina tonalitad vischina che n’utilisescha betg il quart respectivamain il 7avel tun, lura pudess quest triaccord era appartegnair a la tonalitad da basa.

Fitg impurtant èn ils triaccords sin l’emprim tun (da l’emprim stgalim) da las tonalitads vischinas. Era quellas utiliseschan mo tuns propris da la tonalitad da basa e sa chattan sin il quart respectivamain 5avel stgalim. Ultra da quai cuntegnan ellas era ils dus tuns che vegnan transfurmads per pudair crear las duas tonalitads vischinas.

En quests trais triaccords (atgnamain sin ils emprims stgalims da las trais scalas tonalas) è ultra da quai "mintga" tun da la tonalitad da basa represchentà al minimum ina giada; per l’accumpagnament d’ina melodia simpla che sa cumpona mo or dals tuns da la tonalitad da basa dovr’ins al cumenzament be quests trais triaccords.

I dat en egl che l’unic triaccord da la tonalitad da basa che na cumpara "betg" en las tonalitads vischinas
Ils auters sis triaccords sin l’emprim fin il 6avel stgalim èn precis quests sis triaccords che sa gruppeschan en il circul enturn la tonalitad da basa: As-dur, Es-dur, B-dur, f-mol, c-mol, g-mol.

Sco punct da basa serva ussa l’exempel da la scala tonala da C-dur:

La scala tonala da dur è caracterisada tras sia structura che resulta or da l’urden dals entirs e mezs tuns.

Ella ha pia duas parts identicas, ils uschenumnads tetracords (grec: tetra=quatter).

Grazia a quest’egualitad po la segunda part era esser in’emprima part dad in’autra scala tonala. Per obtegnair ina scala tonala eptatonica cumpletta agiunt’ins anc quatter tuns:

Sco ch’ins vesa, n’è la structura da la nova part betg anc correcta. In segn gida qua: tar noss exempel ston ins augmentar il f sco settavel tun da la scala ad in fis per survegnir ina scala tonala cumpletta:

Natiralmain pon ins ussa separar danovamain la nova scala tonala en duas parts (construidas tuttina) e far or da la segunda part in’emprima, cumplettar ella, augmentar il settavel tun ed ins survegn la proxima scala tonala da dur:

Questa procedura pon ins repeter tenor plaschair. Ins po observar duas chaussas:

Sch’ins cumenza cun C-dur, datti pia quest schema:

Ins po suandar analogamain en l’autra direcziun. Prend’ins l’emprima part da la scala tonala da C-dur e l’engrondescha engiu, survegn ins il suandant:

Era qua sto vegnir midà in tun per pudair construir la structura caracteristica d’ina scala tonala da dur. I sa tracta qua dal H che sto vegnir diminuì cun in segn ad in b:

Danovamain pon ins repeter questa procedura, analog al moviment ensi, era engiu.

Las observaziuns èn las medemas:

Sch’ins cumenza tar C-dur, datti quest schema:

Per unir tuts dus schemas mett’ins C-dur en il center, sco in’axa da spievel:

Tras il scumbigl enarmonic da Fis e Ges tar ils puncts finals da quest schema resulta il maletg dal circul. 

En l’illustraziun daspera è colurada la part dal circul da quintas ch’ha in’impurtanza per la tonalitad correspundenta. Quai è vegnì fatg per trais tonalitads, numnadamain per C-dur, E-dur ed Es-dur.

Ina caracteristica per ina tonalitad è sia cadenza, quai vul dir la sequenza da las triadas respectivamain dals stgalims d’armonia I, IV, V, I.
Cun auters pleds: l’accord tonical, l’accord subdominant, l’accord dominant e l’accord tonical resunan in suenter l’auter.

Per la visualisaziun dals stgalims d’armonia che vegnan duvrads en ina "cadenza engrondida" po la versiun modifitgada dal circul da quintas esser in agid. Sco exempel la cadenza engrondida per C-dur:
C – G – a – e – F – C – F – G – C

Il blues sa basa per gronda part sin in schema da dudesch tacts e sin la seria d’accords (cadenza) I-IV-V. Las cifras designeschan il stgalim da la scala tonala correspundenta che furma il tun fundamental da l’accord. Per la tonalitad dad E-dur resulta pia il schema sequent:

Natiralmain pon ins transponer quest schema en mintg’autra tonalitad. Per tscherner ils accords corrects ston ins puspè returnar al circul da quintas. La furma da blues cun 12 tacts chatt’ins era en il rock’n’roll.

Per armonisar in toc da musica (q.v.d. cumplettar la melodia cun vuschs respectivamain accords) èsi bler pli simpel, sch’ins po limitar la schelta dals accords. Sco vis, sa chattan accords parents mintgamai in sper l’auter en il circul da quintas. Grazia a quai è la schelta pli pitschna.

En direcziun da l’ura cumparan l’emprim trais accords da dur (p.ex. F-, C-, G-dur). L’accord en il center da questa gruppa da trais (qua: C-dur) inditgescha a medem temp la tonalitad da dur correspundenta. I suondan pia en direcziun da l’ura trais accords da mol (qua: d-, a-, e-mol). L’accord en il center da questa gruppa da trais inditgescha la tonalitad da mol parallela (qua: a-mol). Experimentar entaifer quests sis accords augmenta visavi ad autras pussaivladads la quota da success en tschertga dals accords accumpagnants. Natiralmain pon ins danovamain storscher la sequenza enturn il punct central dal rintg.

Cun agid dal circul da quintas pon ins era construir spert accords, numnadamain cun interpretar ils nums dals tuns betg sco tonalitads, mabain sco singuls tuns. Colliesch’ins per exempel en il circul da quintas ils tuns d’in accord da C-dur (C-E-G) cun lingias, furman quellas in triangul. Quest triangul pon ins storscher enturn il punct central dal rintg ed ins retschaiva adina in accord da dur. Il medem pon ins era far cun ils accords da mol; il triangul ha in’autra furma, sa lascha dentant era storscher. Accords diminuids furman en il circul da quintas in quader (p.ex. Fis-A-C-Es), ils accords augmentads in triangul regular (p.ex. As-C-E). Sche la furma grafica da l’accord è enconuschenta, pon ins pia eruir facilmain tut ils accords sumegliants.

Ultra da quai pon ins era eruir senza problems la septima d’in accord dominant, sch’ins segna ina lingia da l’ultim punct dal triangul al tun en mol che sa chatta exactamain visavi. Quest tun en mol è la septima tschertgada.
Exempel:
C-dur
-> C-E-G
-> visavi stat Des cun la parallela en mol b 
-> b è la septima.

Per definir ils tuns d’ina pentatonica en dur agiunt’ins ils proxims quatter tuns en direcziun da l’ura.
Per ina pentatonica en mol agiunt’ins, a partir da la tonalitad tschertgada, trais tuns encunter ed in tun en direcziun da l’ura.
Per ina scala tonala en dur respectivamain en mol cumpletta ston ins cumplettar la pentatonica correspundenta cun ils dus vischins (in en la direcziun ed in encunter la direcziun da l’ura).

L’utilisaziun d’in accordament cun medems stgalims u bain temprà pussibilitescha il scumbigl enarmonic. Quest scumbigl permetta in urden da las tonalitads en in rudè serrà (il num "circul" da quintas sa basa sin quest fatg).

Tar l’utilisaziun da quintas nettas na resulta perencunter nagin rudè serrà. L’urden da las tonalitads pon ins alura mussar cun ina spirala, la spirala da quintas.



</doc>
<doc id="7579" url="https://rm.wikipedia.org/wiki?curid=7579" title="1291">
1291

L'onn 1291 (MCCXCI) era in onn dal 13avel tschientaner.


</doc>
<doc id="7582" url="https://rm.wikipedia.org/wiki?curid=7582" title="Región de Valparaíso">
Región de Valparaíso

La Región de Valparaíso è ina da las quindesch regiuns dal Chile. Ella cunfina al nord cun la Región de Coquimbo, al sidost cun la Región Metropolitana de Santiago, al sid cun la Región del Libertador General Bernardo O'Higgins, a l'ost cun l'Argentinia ed al vest cun l'Ocean pacific.

La regiun ha ina surfatscha da 16'396,1 km² ed ina populaziun stimada da 1'869'327 (l'onn 2010). Ella è cun quai la regiun cun la terz gronda populaziun dal pajais. La regiun consista da las provinzas da Isla de Pascua, Los Andes, Petorca, Quillota, San Antonio, San Felipe de Aconcagua, Marga Marga e Valparaíso. La chapitala da la regiun, Valparaíso, è la sedia dal Congress Naziunal dal Chile.

La regiun cumprenda ultra da quai ils territoris da l'uschenumnà "Chile insular" en il qual sa chattan l'Archipel Juan Fernández, las Inslas Desventuradas e las inslas polinesicas Insla da Pasca (u Rapa Nui) ed Insla Sala e Gomez.


</doc>
<doc id="7586" url="https://rm.wikipedia.org/wiki?curid=7586" title="Tuatschin">
Tuatschin

Il dialect tuatschin furma - ensemen cun il dialect da la Val Medel, il medelin - ina varianta dal sursilvan vegl. El mussa caracteristicas dals dialects dal Grischun central e da l'Engiadina ch'èn idas a perder en il sursilvan nov che vegn discurrì en il rest da la Surselva. Il tuatschin para d'esser stà immun envers midadas linguisticas dal 15avel e dal 18avel tschientaner che han allontanà il sursilvan dals auters dialects grischuns. Malgrà la distanza geografica furman il tuatschin ed il medelin la colliaziun linguistica tranter il sursilvan ed il Grischun central.




</doc>
<doc id="7588" url="https://rm.wikipedia.org/wiki?curid=7588" title="Sabrina Mockenhaupt">
Sabrina Mockenhaupt

Sabrina Mockenhaupt (naschida ils 6 da december dal 1980 en Siegen, Rain dal Nord-Vestfalia, Germania) è ina atleta professiunala da la Germania specializada en la cursa da 3000 m, en la cursa da 5000 m, en la cursa da 10,000 m ed en il Maraton.

Campiunadi European en sala

Maratons




</doc>
<doc id="7589" url="https://rm.wikipedia.org/wiki?curid=7589" title="Melanie Kraus">
Melanie Kraus

Melanie Kraus (naschida ils 24 da october dal 1974 en Mönchengladbach, Rain dal Nord-Vestfalia, Germania) è ina atleta professiunala da la Germania specializada en la cursa da 3000 m, en la cursa da 5000 m, en la cursa da 10,000 m ed en il Maraton.





</doc>
<doc id="7590" url="https://rm.wikipedia.org/wiki?curid=7590" title="Región del Libertador General Bernardo O'Higgins">
Región del Libertador General Bernardo O'Higgins

La Región del Libertador General Bernardo O'Higgins è ina da las quindesch regiuns dal Chile. Ella cunfina al nord cun la Región de Valparaíso e la Región Metropolitana de Santiago, al sid cun la Región del Maule, a l'ost cun l'Argentinia ed al vest cun l'Ocean pacific. La regiun è vegnida numnada tenor Bernardo O'Higgins che en il Chile vala sco "Libertador" e "Papa da la Naziun".

La regiun ha ina surfatscha da 16'387 km² ed ina populaziun stimada da 849'120 abitants (2006). Ella cumprenda las provinzas da Cachapoal, Cardenal Caro e Colchagua. La chapitala da la regiun è la citad da Rancagua.

Autras citads impurtantas èn Pichilemu, San Fernando e Santa Cruz.


</doc>
<doc id="7592" url="https://rm.wikipedia.org/wiki?curid=7592" title="Gurtnellen">
Gurtnellen

Gurtnellen è ina vischnanca politica en la Val da la Reuss, en il chantun Uri en Svizra. 



</doc>
<doc id="7594" url="https://rm.wikipedia.org/wiki?curid=7594" title="Göschenen">
Göschenen

Göschenen (istoric: rumantsch "Caschanutta" ("Caschinutta"), talian "Casinotta" ("Cascinotta")) è ina vischnanca politica svizra en il chantun Uri.
<br><br><br><br><br><br><br><br><br><br><br><br><br>



</doc>
<doc id="7598" url="https://rm.wikipedia.org/wiki?curid=7598" title="Cervia">
Cervia

Cervia ("Žìrvia" in l'idiom rumagnol) es üna vschinauncha taliauna da var 28.000 abitants, chi as chatta illa region Emilia-Romagna, provinza da Ravenna, sülla riva dal Mer adriatic. Ad es üna localited turistica fich renumneda per sias largias rivas da sabgia, la produziun da sel e las funtaunas termelas.

A Cervia do que bgeras fracziuns. La pü renumneda es sainza dubi Milano Marittima.

Quista fracziun es prevalantamaing agricula. I'l vih do que la baselgia da Nossaduonna dals Aungels dal 17. tschientiner e bgeras chesas rurelas restauredas.

Eir quista es üna localited agricula. Cò as chattan l'oratori da San Lorenz dal 1794, Villa Ragazzena dal 1562 e la baselgia da San Josef dal 1775.

Quista localited ho tel nom perche ch'ella es gnida construida als inizis dal 20. tschientiner da üna societed da Milaun, zieva cha la vschinauncha da Cervia vet suottascrit üna convenziun cun la famiglia Maffei (üna da las pü renumnedas da Milaun) pel svilup dal territori a nord da la vschinauncha svessa. A gnint construieus bgers hotels e villas traunter il god da pign maritims e la riva dal mer e la fracziun dvantet ün lö da vacanzas fich renumno, aunz per l'ota burgaisia da Milaun e zieva per l'uschè dit "turissem da massa". La localited ed clameda "città giardino" (cited curtin), perche cha a do bgers parcs, zonas verdas e bös-chs da pigns maritims intuorn (ed in tscherts cas eir "in mez") a las chesas e lung las vias.

Otra fracziun agricula, è'la sül cunfin culla provinza da Forlì-Cesena. Illa zona sun gnidas fattas excavaziuns archeologicas, düraunt las quelas sun gnieus scuverts chats da l'eted dals Romauns.

Ad es üna localited turistica lung il mer a süd da Cervia. A do ün god da pigns maritims stret e lung traunter la riva e'l vih.

Fracziun agricula, è'la renumneda pella baselgia da San Steffan dal 977 e pella presenzcha d'üna plazza aviatica militara.

Quista es la fracziun la pü a nord da Cervia. In quist lö, sülla punt dal flüm cun listess nom, gnit il general Agliardi rapieu düraunt l'uschè ditta "Settimana Rossa" (Eivna cotschna), revolta chi vet lö traunter ils 7 e'ls 14 gün 1914, zieva cha ad Ancona schluppettet la Pulizia cunter il pievel chi manifestaiva cunter la guerra e'l chef dal guvern Giovanni Giolitti. Zieva ün pêr dis gnit il general libero sainz'otras consequenzas.

Ad es l'ültima fracziun lung il mer a süd da la vschinauncha. Cò circundeschan ils bös-chs da pigns maritims las chesas.

Ad es üna pitschna fracziun dasper la Strada naziunela 16 ad est dal god da pigns maritims da Milano Marittima. Il lö ho quist nom, perche cha cò do que las funtaunas termelas da Cervia.

Ad es üna fracziun agricula ed artisanel. Sieu nom vegn dal pled latin "infer", chi voul dir "suot": effetivamaing as chatta il vih a süd da las salinas, in ün territori da palüds. Illa fracziun do que'l Museum da las marionettas.

La veglia cited da Cervia, chi fin al 9.-11. tschientiner vaiva nom "Ficocle", tenor legenda gnit fundeda dal cumandant etrusc Ficol, chi la vaiva vulida construir dasper Ravenna per batter sieu tiraun.
Suainter divers autuors vegna il nom "Ficocle" d'ün chapitani grec u d'ün prefect da Filip I da Macedonia, u fors'auncha dals pleds grecs "φυκος" (alga) e "κλέος" (fama), perche cha las algas eiran fich abundantas i'ls chanels ed illas salinas da quel territori.

Tenor ils statuts da la cited rivet il Cristianissem var dal 50 grazcha ad Eleuteri, prüm uvas-ch invio da l'Apostel da l'Emilia Sant Apollinare. Ma tuot que es fich intschert, perche cha üngün act menziuna la presenzcha d'uvas-chs fin var als 500, cur cha Geronzio gnit menziuno d'ün document papel scu uvas-ch da Ficocle.
Dal 655 Pipin det il territori intuorn Ravenna al papa Zaccaria in possess continuo. Dal 709 as rebellet l'archuvas-ch da Ravenna al papa; per que fet ir l'imperatur Güstiniaun il cumandant Teodor in quel lö, per suottametter l'archuvas-ch danöv a Roma. L'Archuvas-ch e'ls schefs da la revolta dumandent agüd a las otras citeds d'intuorn; il vschin da Ficocle Altobello Laschi vet a Ravenna cun qualche sudo, ma memma pochs cu quels da Teodor. A la fin gnit Ravenna plundrageda e Ficocle desdrütta.

Zieva la destrucziun gnit la cited da Ficocle construida danöv in listess lö, inua ch'ella eira üna vouta, dasper las salinas. Traunter il 9. e l'11. tschientiner mudet la cited nom: da Ficocle a Cervia, scu eir hoz ella es clameda.
Ils prüms purtrets da Cervia sun un pêr chartas dal 15. tschientiner: ellas faun vzair üna cited fortificheda cun trais portas d'access liedas a la terra ferma tres punts muviblas, un palazi dal priur, set baselgias ed ün friun vulieu tenor legenda da l'imperatur Fadri il Grand.
Sia pusiziun geografica era sgüra per las attachas, ma na pella sandet da la glieud da Cervia, pervi da la vicinanza a las salinas, la preschentscha da bgers chanels, chi traversaivan la cited e mnaivan l'ova a las salinas svessas e la s-charsdet d'ova bavabla. Impü culpet la crisa dal 17. tschientiner la cited: sieus abitants dvantent be var tschient.
Già dal 1630 cumanzet que a penser da spuster la cited dasper la riva dal mer, in üna zona pü sauna; ma be ils 9 november 1697 suottascrivet il papa Innocenzi XII il chirograf, chi cuntgnaiva l'uorden e'ls möds da cunstrucziun da la nouva cited. Tel documaint mussaiva il numer da chesas da construir, la pusiziun da la catedrala, dal palazi da l'uvas-ch e da la praschun; la spaisa totela previsa per que eira da var 35-40.000 s-chüds.

Tenor legenda, düraunt cha l'uvas-ch da Lodi giaiva a spass tres il god da pign da la cited, vzet el ün tschierv ("cervo" in taliaun); el pensaiva, ch'el eira ün funcziunari da Dieu, e per que s'inschnugliet el davaunt la bes-cha per devoziun.
Daspö quel di gnit la cited clameda "Cervia", per algorder l'evenemaint e perche cha i'ls gods d'intuorn eiran que bgers tschiervs.
La vappa da la cited rapreschainta propi ün tschierv inschnuglio sün ün pro verd.

La catedrala da Cervia, dedicheda a Nossaduonna d'avuost, gnit construida traunter 1699 e 1702; il prüm crap gnit mess da l'uvas-ch Francesco Riccamonti. Ella as chatta sülla vart vest da Piazza Garibaldi, la plazza principela da Cervia.
Il stil da la baselgia es sumgiant a quel romanic; ella es fatta a crusch latina, ho ses chapellas laterelas (trais per minchüna vart), tschinch oters, ses pittüras dal 18. tschientiner e quatter sculpturas.
Il clucher es davous baselgia sülla part süd, e'l palazi da l'uvas-ch as drizza alla fatschada da la baselgia svessa a schnestra.

Ella as chatta in Corso Mazzini, illa cited veglia. Construida traunter 1717 e 1722 è'la da stil baroc.
Aint ella do que ün crucifix da lain, chi provegn d'üna clostra da la veglia Cervia; tenor legenda è'l gnieu dal mer düraunt ün orizi per proteger ils pas-cheders. A do eir ün orgel da Gaetano Callido, chi ho fat orgels eir illa baselgia da San Marcus a Vnescha, e düraunt la perioda da Nadel ün prasepan mecanic.

Ella gnit construida traunter 1704 e 1741 da Antonio Farini our dal center da la cited, ün miel a nord dal Port canel. Ella es da stils baroc tard e rococo ed ho eir ün clucher ot 20 meters, agiunt pü tard.

Ella es la baselgia da Milano Marittima; sieu nom in latin significhescha "Staila dal mer". Construida da Carmelo Bordone dal 1959, ospitescha'la ils Franziscauns, es da fuormas modernas ed ho grands vaiders.
Düraunt la sted illa baselgia vain fatta la manifestaziun "I Venerdì a Stella Maris" ("Venderdi a Stella Maris"), düraunt la quela a vegnan effettuos concerts d'orgel da musicists renumnos.

Construieu illa seconda mited dal 15. tschientiner dal carmelit Girolamo Lambertini, esa la baselgia da Cervia la pü venereda pel cult da Nossaduonna. Tenor legenda, apparet l'imegna da Nossaduonna sü ün trunch da pign, chi füss hoz aint il mür dal sanctuari, als taglialainas dal god da pigns.
Il sanctuari as chatta a 2 km da la cited, dasper la Strada Naziunela 16 "Adriatica" e la localited Terme; el es pitschen ed in stil romanic tard, cun quadrels in vista ed ün pitschen clucher sül tet.
Aint el do que ün oter fat cun ün sarcofag dals prüms ans dal Cristianissem, sür il quêl penda ün crucifix da lain dal 17. tschientiner, e pittüras da mür mel conservedas.
Minch'an, la prüma dumengia d'october, è'l il lö d'arriv da la "Processione del Volto" ("Processiun da la Vista").

Ella as chatta a Pisignano ed es la baselgia la pü veglia dal territori da la vschinauncha da Cervia. Ella gnit construida in ün lö, chi a l'eted dals Romauns eira dedicho al dieu Mitra. La prüma baselgia eira dal 10. tschientiner e gnit construida danöv dal 1521, zieva ch'ella gnit desdrütta düraunt la battaglia da Ravenna, in stil prüm romanic.

Ad es la baselgia da Castiglione di Cervia. Ella gnit construita dal 1902, zieva cha la precedainta gnit desdrütta da ün incendi dal 1875.
La baselgia es da stil neoclassicistic, cun quadrels in vista illa part da l'apsida e i'l clucher, chi ho ün tet a cupla.

Ella as chatta a Cannuzzo e gnit construida dal 1828. La baselgia piglia sieu nom da üna pittüra, chi rapreschainta Nossaduonna, l'iffaunt Gesu e duos aungels dasper els. La construcziun ho quadrels in vista; aint ella, do que eir üna statua dal Cour sant da Gesu. Il clucher, cun sögl quadrat, gnit construieu zieva la baselgia.

Ad es la baselgia da Savio. Construida dal 1831, gnit ella desdrütta da üna ovazun dal flüm Savio e dals bombardamaints düraunt la Seguonda Guerra mundiela e construida danöv dal 1955.
Ouvra da l'architect Minardi, ho'la lingias essenzielas ed ho aint ella pittüras sün taila dal 18. tschientiner.

La baselgia da Villa Inferno es dal 1680 ed es da stil neoclassicistic. Aint ella, sülla paraid da l'apsida, do que ün mosaïc, che represchainta Sant Andrea l'Apostel. Il clucher, dal 1920, gnit dannagio da üna sajetta e dal bombardamaints düraunt la Seguonda Guerra mundiela.

Ad es la baselgia da Montaletto; a l'interiur do que elemaint dal 18. tschientiner, ma oters elemaints dadour, scu l'apsida, sun dal 1500.
Aint ella, davous l'oter, do que üna Nossaduonna cun l'iffaunt Gesu dal 17. tschientiner; sül tet do que ün pitschen clucher.

Ella as chatta a Pinarella ed gnit construida dal 1966; dadains e dadour do que quadrels in vista; sur l'entreda do que ün lung vaider cun scenas dal misteri dal Rosari. Sür i duos oters do que mosaïcs aduzos, chi represchaintan la Famiglia sencha (a dretta) e San Töna da Padova (a schnestra); süll'apsida do que üna pittüra da mür dal Cour sench.

La baselgia da Tagliata, dal 1967, es da stil modern; la vart superiur da la fatscheda es fatta cun quadrels in vista. Aint ella, a schnestra do que üna statua da lain da Nossaduonna cun l'iffaunt Gesu ed a dretta las imegnas da Santa Teresa e dal Cour sench.

Ad es üna baselgia construida illa veglia cited da Cervia dal 1603, traunter las salinas, ma già dal 4. tschientiner vaivan ils lavuraints da las salinas tschernieu Nossaduonna da la naiv scu lur protectura.
La baselgia ho fuormas simplas; aint ella, düraunt var ün tschientiner, eira ün taila da Nossaduonna da la naiv conserveda; zieva la construcziun da la nouva cited, la taila gnit purteda aint la catedrala.
Zieva la demoliziun da la veglia Cervia gnit la baselgia viepü abanduneda: il prüm gnit ella useda scu ossari e zieva, dal 1867, gnit ella exproprieda e priveda da la qualited da lö da cult.
Poch dalöntsch la veglia, illa localited Malva, als 8 dicember 2007 gnit la nouva baselgia "Virgo ad Nives" ("Nossaduonna da la naiv") inaugureda.

Construieu traunter 1689 e 1691 a süd dal port canel, dasper il center da la nouva Cervia e poch dalöntsch il mer, apparescha'la scu üna baselgia da stil romanic, dadains scu eir dadour. Lung 66 meters e larg 6 meters, pudaiva'l cuntgnair fin 130.000 quintals da sel. Hoz è'l utiliso scu museum dal sel e lö per manifestaziuns; cò es expost eir ün cristal da sel da var 15 kg.

Quist magazin as chatta fruntelmaing l'oter, a nord dal port canel. Construieu dal 1712 culs materiels provgnaints da la demoliziun da la veglia Cervia, è'l ün pöch pü pitschen cu il magazin "Tuor" ed ho eir ün port intern per charger il sel süllas barchas. Hoz nun è'l utiliso.

Dal 1691, aunz la construcziun da la nouva Cervia, as chatta i'l center da la cited, dasper il Magazin dal sel "Tuor". Ota 22,5 meters e culla basa quadrata, gnit ella construida per protedscher la cited e sieus magazins dals assagls dals Türchs. Hoz ospitescha'la la biblioteca cumünela.

Il god da pigns da Cervia es da 260 ectaras; il as chatta a süd dal pü renumno god da pigns da Classe, pella megldra part traunter Milano Marittima e Terme.
I'l god as chattan na be pigns maritims, ma eir ginaivers, ruvers, fraischens e salschs; scu bos-chaglia do que amurers, prüners e vits sulvedgias.

Siand ün lö da turissem pervi da la presenzcha dal Mer adriatic, es sieu stedi fich suvenz controllo da l'ARPA (Associaziun regiunel pella protecziun da l'ambiaint). Daspö 1997 ho la "Foundation for Environmental Education" ("Fundaziun per l'educaziun per l'ambiaint") do la "Bindera blova" a Cervia pella buna qualited da l'ova da sieu mer.



La squedra principela da ballapè da Cervia es l'"Associazione Sportiva Cervia 1920", chi hoz giova in "Eccellenza", il seguond campiunedi da squedras d'amatuors da la "FIGC" (la Federaziun taliauna da ballapè).
L'A.S. Cervia 1920 füt protagonist, traunter 2004 e 2006, dal "Reality show" "Campioni - Il sogno", transmessa da la televisiun taliauna Italia Uno. A la fin dal campiunedi 2004/2005 gnit la squedra promovida in "Serie D", la categoria la pü ota da la ballapè d'amatuors. Ma dal 2007 turnet ella in "Eccellenza".

Cervia ho eir üna squedra da ballapè da riva (u.d. "Beach Soccer"), clameda "Cervia Beach Soccer", e duos da ballachavagna, l'üna masculina, l'otra feminina.


</doc>
<doc id="7599" url="https://rm.wikipedia.org/wiki?curid=7599" title="Barack Obama">
Barack Obama

Barack Hussein Obama II (4 da avust 1961) è in advocat e politicher nordamerican. El è stà president dals Stadis Unids da l'America durant ils onns 2009 enfin 2017.


</doc>
<doc id="7603" url="https://rm.wikipedia.org/wiki?curid=7603" title="Kateryna Bondarenko">
Kateryna Bondarenko

Kateryna Volodymyrivna Bondarenko (en ucranais: Катерина Володимирівна Бондаренко; naschida ils 6 da avust 1986 a Krivoy Rog, Uniun Sovietica (ozendi Ucraina)) è ina giugadra professiunala da tennis ucranaisa. Ella è la sora pitschna da la giugadra professiunala da Tennis Aljona Bondarenko.



</doc>
<doc id="7604" url="https://rm.wikipedia.org/wiki?curid=7604" title="Ursera">
Ursera

Ursera (), per tudestg Andermatt, è ina vischnanca politica svizra dal chantun Uri. Ella sa chatta en la Val d'Ursera, al pe dal pass Alpsu.

<br><br><br><br><br><br><br><br><br><br><br><br><br><br>



</doc>
<doc id="7605" url="https://rm.wikipedia.org/wiki?curid=7605" title="Val d'Ursera">
Val d'Ursera

La Val d'Ursera (tudestg: "Urserental" u "Urseren") è ina val en las muntognas dal chantun Uri da pli u main 10 km lunghezza. La Val Ursera vegn percurrì dal flum Reuss. En la val sa chattan las vischnancas da Realp, Hospental ed Andermatt. La val vegni collià cun il Chantun Grischun cun il Pass Alpsu, cun il Chantun Tessin cun il Pass dal Son Gottard e cun il Chantun Vallais cun il Pass dal Furca.




</doc>
<doc id="7606" url="https://rm.wikipedia.org/wiki?curid=7606" title="Reuss (flum)">
Reuss (flum)

La Reuss è in flum da la Svizra (chantuns Uri, Lucerna, Zug, Turitg e Argovia) cun 158 km.

Il flum nasche en il Pass dal Son Gottard (Chantun Uri, Val d'Ursera) sin in'autezza da 2 108 m.s.m. ed en il Pass dal Furca sin in'autezza da 2 431 m.s.m. Il flum sbucca en l'Aara a Gebenstorf (Chantun Argovia) sin in'autezza da 375 m.s.m. Il flum sa chatta en la batschida dal flum Rain e da la Mar dal Nord.


La Reuss e sis affluents, cun la lunghezza e la surfatscha da la batschida, da la sbuccada a la funtauna:


</doc>
<doc id="7608" url="https://rm.wikipedia.org/wiki?curid=7608" title="Attinghausen">
Attinghausen

Attinghausen è ina vischnanca politica sin la riva dal Reuss, en il chantun Uri en Svizra. La vischnanca ha 1591 abitants (31.12.2008).

Vischnancas cunfinantas: Engelberg (chantun Sursilvania), Isenthal, Seedorf, Altdorf, Bürglen, Schattdorf, Erstfeld e Wassen.



</doc>
<doc id="7609" url="https://rm.wikipedia.org/wiki?curid=7609" title="Idrografia da la Svizra">
Idrografia da la Svizra

L'Idrografia è la scienza che s'occupa da la repartiziun da l'aua sin e sut la terra.

La Svizra ha in sistem idrografic varià et cumplex. Ses clima che donne dat precipitaziuns sut furma de naiv e da plievgia è era responsabel d'ina tscherta evaporaziun da l'aua en l'atmosfera.

L'Intschess Idrografic dal Rain è il pli grond da la Svizra, cuvrind 68 % da la surfatscha dal territori. Quest intschess idrografic è dumogna per la preschientscha de l'Ara, principal affluent dal Rain en la Svizra.

La raid idrografia da l'Ara è principalmain cumpost da l'Emme, la Limmat, la Reuss u la Sarina era che da plirs lais : il Lai da Turitg, il Lai da Thun, il Lai dals Quatter Chantuns u il Lai da Neuchâtel. Tranter ils affluents da l'Ara, ins po citar la Kander e la Sarina sin la riva sanester, l'Emme, la Reuss e la Limmat sin la riva dretga.

L'Intschess Idrografic da Rodan cuvrind 18 % da la surfatscha da la Svizra. El po esser taglia en dus parts distinctas : il Doubs ed il curs principal dal Rodan. Il Doubs è in affluent de la Saône che entaupa il Rodan a Lyon, en Frantscha.

Il Po na passa betg per la Svizra pero plirs da ses affluents (com per exempel il Ticino u l'Adda per il Poschiavino) prendan lurs funtaunas en las Alps svizras, che sa chattan tuts sin la riva sanester dal Po.

Il Danubi prenda ses funtauna en la Germania, en il Guaud Nair, el percursa l'Europa da vest en ost e sbucca en la Mar Naira en in delta che sa chatta principalmain en la Rumenia. Il affluent svizzer dal Danubi è l'En.

Il Val Müstair è in pitschen val che sa chatta en l'Engiadina en il chantun Grischun, il Rom prenda ses funtauna en quest val e sbucca en l'Adisch sin sia riva dretga. L'Adisch prenda ses funtauna en il Pass da Resia na betg lontan dal tripunct tranter l'Austria, l'Italia e la Svizra.




</doc>
<doc id="7611" url="https://rm.wikipedia.org/wiki?curid=7611" title="Rodan (sclerir noziuns)">
Rodan (sclerir noziuns)

Il pled Rodan po sa referir a: 


</doc>
<doc id="7612" url="https://rm.wikipedia.org/wiki?curid=7612" title="Glatscher dal Rodan">
Glatscher dal Rodan

Il Glatscher dal Rodan (en tudestg: "Rhonegletscher" u "Rottengletscher", en franzosa: "Glacier du Rhône", en talian: "Ghiacciaio del Rodano") sa chatta a l'extremitad nord-ost dal Chantun Vallais en la Svizra. El è la funtauna dal Rodan che percurra alur en la Val da Conches.


</doc>
<doc id="7613" url="https://rm.wikipedia.org/wiki?curid=7613" title="Saône">
Saône

Il pled Saône po sa referir a: 


</doc>
<doc id="7614" url="https://rm.wikipedia.org/wiki?curid=7614" title="Saône (flum)">
Saône (flum)

La Saône è in flum da la Frantscha da 480 km. Il flum franco-svizzer Doubs è in affluent. La Saône sbucca en il Rodan en la citad da Lyon.



</doc>
<doc id="7615" url="https://rm.wikipedia.org/wiki?curid=7615" title="Mar Adriatica">
Mar Adriatica

La Mar Adriatica è ina subdivisiun da la Mar Mediterrana en l'Europa. Sia surfatscha approximativa è 160'000 km².

Ils pajais che sa chattan sin la riva da la Mar Adriatica èn l'Italia, la Slovenia, la Croazia, la Bosnia ed Erzegovina, il Montenegro e l'Albania.

Grondas citads sin la riva èn: 
Otranto, Brindisi, Monopoli, Polignano a Mare, Mola di Bari, Bari, Giovinazzo, Molfetta, Bisceglie, Trani, Barletta, Manfredonia, Termoli, Vasto, Ortona, Pescara, Giulianova, San Benedetto del Tronto, Civitanova Marche, Ancona, Senigallia, Fano, Pesaro, Rimini, Ravenna, Chioggia, Venezia, Jesolo, Caorle, Lignano Sabbiadoro, Grado, Monfalcone, Sistiana, Trieste, Muggia; 

Koper, Izola, Piran;

Novigrad, Poreč, Rovinj, Pula, Opatija, Rijeka, Kraljevica, Nin, Zadar, Šibenik, Split, Makarska, Dubrovnik;

Neum

Kotor, Bar, Ulcinj;

Durrës, Vlora.


</doc>
<doc id="7617" url="https://rm.wikipedia.org/wiki?curid=7617" title="Bauen">
Bauen

Bauen è ina vischnanca politica sin la riva dal Lai dals Quatter Chantuns, en il chantun Uri en Svizra. 

<br><br><br><br><br><br><br><br><br><br><br><br><br>



</doc>
<doc id="7618" url="https://rm.wikipedia.org/wiki?curid=7618" title="Seelisberg">
Seelisberg

Seelisberg è ina vischnanca politica sin la riva dal Lai dals Quatter Chantuns, en il chantun Uri en Svizra. 


</doc>
<doc id="7619" url="https://rm.wikipedia.org/wiki?curid=7619" title="Isenthal">
Isenthal

Isenthal è ina vischnanca politica en il chantun Uri en Svizra. La vischnanca sa chatta sin in'alp sur il Lai d'Uri, ina part dal Lai dals Quatter Chantuns,



</doc>
<doc id="7622" url="https://rm.wikipedia.org/wiki?curid=7622" title="2001">
2001

L'onn 2001 era in onn dal 21avel tschientaner.


</doc>
<doc id="7631" url="https://rm.wikipedia.org/wiki?curid=7631" title="Región Metropolitana de Santiago">
Región Metropolitana de Santiago

La Región Metropolitana de Santiago è ina da las quindesch regiuns dal Chile. Ella cunfina al nord cun la Región de Valparaíso, al sid cun la Región del Libertador General Bernardo O'Higgins ed a l'ost cun l'Argentinia.

Cun ina surfatscha da 15'403,2 km² è ella la pli pitschna ma cun ina populaziun stimada da 7'003'122 abitants (2009) a medem temp la pli populada regiun dal pajais. La regiun sa cumpona da las provinzas da Chacabuco, Cordillera, Maipo, Melipilla, Santiago e Talagante. La chapitala da la provinza è Santiago de Chile, la chapitala naziunala.


</doc>
<doc id="7632" url="https://rm.wikipedia.org/wiki?curid=7632" title="Arica">
Arica

Arica è ina citad en il nord extrem dal Chile en las Andas sidamericanas. Ella appartegna a la provinza d'Arica en la Región de Arica y Parinacota. En la tradiziun populara è ella enconuschenta sco ‹citad da la primavaira eterna›. Il Peru vischin ha perdì la citad durant la Guerra da salpeter. Arica ha 186’000 abitants (2005).

Ils 8 d'october 2007 è Arica daventà chapitala da la Región de Arica y Parinacota.

Arica è la citad la pli settentriunala dal Chile e giascha be paucs kilometers davent dal cunfin cun il Peru al Pacific. La distanza cun Santiago munta a 2’051 kilometers. La citad è situada a la confluenza dals flums Río Lluta e Río San José de Azapa.

En la citad regna in clima da desert. Las temperaturas varieschan en la media annuala per stgars 19 °C. I na plova quasi mai. L’aua da las Andas procura dentant per parcs verds e pussibilitescha in’agricultura vasta en valladas fluvialas.

Gia enturn l’8000 a.C. e fin il 2000 a.C. viveva il pievel dals Chinchorros en la val dad Arica. A partir dal 1450 èn ils Inca emigrads en il nord dal Chile. Il 1536 è Diego de Almagro sco emprim arrivà en ils conturns dad Arica. Lucas Martínez Vegazo ha fundà Arica ils 25 d’avrigl 1541.

La fin dal 17avel tschientaner han pirats englais smanatschà la flotta spagnola e la citad. Ils 5 da november 1680 ha il pirat englais Bartholomew Sharp attatgà la citad cun 140 umens. Ils Spagnols ha pudì defender Arica mo cun grondas sperditas. Ina segunda attatga ha gì lieu ils 9 da favrer 1681 cur ch’il pirat John Watling ha assaglì la citad cun 92 umens. Watling sez è mort tar quest’attatga.

Ils 13 d’avust 1868 è Arica vegnì devastà enormamain dad in tsunami; 300 abitants èn morts. Tar la proxima stremblida ils 9 da matg 1877 ha Arica cun tschintg morts gì dapli cletg.

Suenter las Guerras d’independenza en l’America dal Sid appartegneva Arica l’emprim al Peru. Cura ch’ins ha chattà grondas giaschaments da salpeter en il Desert d'Atacama, èsi vegnì tar la Guerra da salpeter tranter il Peru, la Bolivia ed il Chile. Suenter ferms cumbats la damaun dals 7 da zercladur 1880 han ils Chilens pudì conquistar Arica e la fortezza sin il Morro, in spelm sur la citad, ch’era fin alura en mauns peruans.

Suenter la fin da questa guerra il 1883 è Arica vegnì integrà definitivamain en il territori chilen (tractat d'Ancón). Tuttina han las dispitas enturn Arica e la citad peruana da Tacna, che sa chatta 60 kilometers pli al nord, anc cuzzà fin il 1929.


</doc>
<doc id="7641" url="https://rm.wikipedia.org/wiki?curid=7641" title="Putre">
Putre

<noinclude>

Putre è ina vischnanca chilena en la Provinzia da Parinacota, XV Regiun de Arica e Parinacota. Putre è la chapitala da la Provinza da Parinacota.

Sin il territori da la vischnanca sa chattan ils vitgs da Socoroma, Tignamar, Belén, Chapiquiña, Pachama, Ancuta, Guallatiri, Parinacota, Chucuyo e Caquena.


</doc>
<doc id="7644" url="https://rm.wikipedia.org/wiki?curid=7644" title="Alto Hospicio">
Alto Hospicio

<noinclude>

Alto Hospicio è ina citad e vischnanca chilena ch'è situada sper Iquique en la provinza d'Iquique da la región de Tarapacá. La citad en las autezzas d'Iquique crescha rapidamain. Tenor il resultats preliminaris dal census dal 2012 aveva ella ina populaziunda da var 100'000. Ella è cun quai la segund pli gronda vischnanca en la conurbaziun da la Gronda Iquique ch'aveva il 2012 ina populaziun totala da 350'000.



</doc>
<doc id="7653" url="https://rm.wikipedia.org/wiki?curid=7653" title="Sabine Lisicki">
Sabine Lisicki

Sabine Lisicki (naschida ils 22 da september dal 1989 a Troisdorf, Rain dal Nord-Vestfalia, Germania) è ina giugadra professiunala da tennis da la Germania.






</doc>
<doc id="7657" url="https://rm.wikipedia.org/wiki?curid=7657" title="Iquique">
Iquique

<noinclude>

Iquique è ina citad-port e vischnanca chilena en la Provinzia da Iquique, I Regiun da Tarapacá. Ella è la chapitala da questa regiun.

La citad da Iquique sa chatta sin la riva dal Ocean Pacific.


</doc>
<doc id="7668" url="https://rm.wikipedia.org/wiki?curid=7668" title="Local Government Area (Australia)">
Local Government Area (Australia)

In Local Government Area (LGA, rumantsch: Zona d'administraziun locala), term nizzegia en l'Australia, surtut per l'Uffizi australian da la statistica, è ina unitad administrativa administrada per ina "Regenza locala". El è l'equivalent d'ina vischnanca. L'Australia è ina federaziun da pajais federativs però igl ha betg da pli bassa divisiun uffiziala; tschert èn partì en contadis, auters betg. Ils nums dals Local Government Areas midan tenor ils pajais federativs ed sias caracteristicas; ins poss chattar regiuns "(Region)", contadis "(Shire)", citads "(Town, City)", vischnancas "(Municipalities)" u districts "(Boroughs)".



</doc>
<doc id="7671" url="https://rm.wikipedia.org/wiki?curid=7671" title="Cathleen Tschirch">
Cathleen Tschirch

Cathleen Tschirch (naschida ils 23 da fanadur dal 1979 en Dresden, Saxonia, Germania) è ina atleta professiunala da la Germania specializada en il Sprint e pli precis, en la cursa da 200 m. Ella fa 165 cm d'autezza e paisa 54 kilograms.

En il liber

En sala

En il liber

En sala



</doc>
<doc id="7679" url="https://rm.wikipedia.org/wiki?curid=7679" title="President da la Confederaziun svizra">
President da la Confederaziun svizra

Il President da la Confederaziun (tudestg: "Bundespräsident"; franzos: "Président de la Confédération"; talian: "Presidente della Confederazione") è elegì per in onn e vala durant quest temp sco primus inter pares dal cussegl federal, q.v.d. sco emprima u sco emprim tranter talas e tals da medema posiziun. Il President da la Confederaziun maina las sedutas dal cussegl federal e surpiglia obligaziuns da represchentaziun spezialas. 

Per l'onn 2012, il president è Eveline Widmer-Schlumpf ed il vice-president è Ueli Maurer.


</doc>
<doc id="7682" url="https://rm.wikipedia.org/wiki?curid=7682" title="Stephanie Graf">
Stephanie Graf

Stephanie Graf (naschida ils 26 d'avrigl dal 1973 en Klagenfurt, Carinzia, Austria) è ina anteriura atleta professiunala da l'Austria specializada en la cursa da 800 m. Ella fa 170 centimeters d'autezza e paisa 58 kilograms.

Gieus Olimpics

Campiunadi Mundial




</doc>
<doc id="7692" url="https://rm.wikipedia.org/wiki?curid=7692" title="Assamblea federala">
Assamblea federala

L'Assamblea federala (tudestg: "Bundesversammlung"; franzos: "Assemblée fédérale"; talian: "Assemblea federale") è l'autoritad legislativa da la Confederaziun svizra. Il sez dal parlament sa chatta en il Palaz federal, a Berna.

L'Assamblea federala sa cumpona da dus chombra da medema importanza:



</doc>
<doc id="7693" url="https://rm.wikipedia.org/wiki?curid=7693" title="Cussegl naziunal (Svizra)">
Cussegl naziunal (Svizra)

Il Cussegl naziunal (tudestg: "Nationalrat"; franzos: "Conseil National"; talian: "Consiglio Nazionale") è la pli gronda chombra dal Parlament svizzer. El è la chombra bassa e represchenta il pievel svizzer.

Resultads da l'Elecziun federala dal 21 October 2007
!style="background-color:#E9E9E9" align=left colspan=2|Partidas
!style="background-color:#E9E9E9" align=left|Abbr.
!style="background-color:#E9E9E9" align=right|Votaziun
!style="background-color:#E9E9E9" align=right|%
!style="background-color:#E9E9E9" align=right|+/–
!style="background-color:#E9E9E9" align=right|Sez
!style="background-color:#E9E9E9" align=right|+/–


</doc>
<doc id="7695" url="https://rm.wikipedia.org/wiki?curid=7695" title="Cussegl dals chantuns">
Cussegl dals chantuns

Il Cussegl dals chantuns u Cussegl dals Stadis (tudestg: "Ständerat"; franzos: "Conseil des Etats"; talian: "Consiglio degli Stati") è la pli pitschna chombra dal Parlament svizzer. El è la chombra auta e represchenta ils chantuns svizzers.

Resultads da l'Elecziun federala dal 21 October 2007
!style="background-color:#E9E9E9" align=left colspan=2|Partidas
!style="background-color:#E9E9E9" align=right|2003
!style="background-color:#E9E9E9" align=right|Sez
!style="background-color:#E9E9E9" align=right|±


</doc>
<doc id="7696" url="https://rm.wikipedia.org/wiki?curid=7696" title="1848">
1848

L'onn 1848 (MDCCCXLVIII) era in onn dal 19avel tschientaner.


</doc>
<doc id="7697" url="https://rm.wikipedia.org/wiki?curid=7697" title="12 september">
12 september

Ils 12 settember u ils 12 da settember è il 255avel (256avel en onns basests) di dal onn en il chalender gregorian.


</doc>
<doc id="7698" url="https://rm.wikipedia.org/wiki?curid=7698" title="Swiss International Air Lines">
Swiss International Air Lines

Swiss (num uffizial "Swiss International Air Lines Ltd." (code IATA: LX; code OACI: SWR) è ina cumpagnia d'aviaziun svizra sortida ils 2002 ord la fusiun da las cumpagnias Swissair (en bancrutta) e da Crossair. Ella è la cumpagnia principala e naziunala svizra. Il sez administrativ sa chatta en Basilea però ses hub sa chatta en l'Eroport Internaziunal da Turitg-Kloten.




</doc>
<doc id="7701" url="https://rm.wikipedia.org/wiki?curid=7701" title="Rüti bei Büren">
Rüti bei Büren

Rüti bei Büren è ina vischnancha politica svizra en il chantun Berna en il district Büren.



</doc>
<doc id="7703" url="https://rm.wikipedia.org/wiki?curid=7703" title="Departament federal da la Defensiun, da la protecziun da la populaziun e dal sport">
Departament federal da la Defensiun, da la protecziun da la populaziun e dal sport

Il Departament federal da la Defensiun, da la protecziun da la populaziun e dal sport (DFDPS; en tudestg: "Eidgenössisches Departement für Verteidigung, Bevölkerungsschutz und Sport" (VBS); en franzos: "Département fédéral de la Défense, de la protection de la population et des sports" (DDPS); en talian: "Dipartimento federale della difesa, della protezione della popolazione e dello sport" (DDPS)) è in dals set departaments dal Cussegl federal svizzer. Ueli Maurer è il schef dal departament dapi 2009.








</doc>
<doc id="7705" url="https://rm.wikipedia.org/wiki?curid=7705" title="Departament federal dals affars externs">
Departament federal dals affars externs

Il Département fédéral des affaires étrangères (DFAE; en tudestg: "Eidgenössisches Departement für auswärtige Angelegenheiten" (EDA); en franzos: "Département fédéral de la Défense, de la protection de la population et des sports" (DFAE); en talian: "Dipartimento federale della difesa, della protezione della popolazione e dello sport" (DFAE)) è in dals set departaments dal Cussegl federal svizzer. Ignazio Cassis è il schef dal departament dapi ils 1. da november dal 2017.






</doc>
<doc id="7706" url="https://rm.wikipedia.org/wiki?curid=7706" title="Armada svizra">
Armada svizra

L'Armada svizra u las Forzas armadas svizras (en tudestg: "Schweizer Armee"; en franzos: "Armée suisse"; en talian: "Esercito svizzero") è ina armada da milissa enramescha per ins militars professiunals. Sia funcziun è da segirar la defensiun dal territori da la Confederaziun svizra. Ella dependa dal Departament federal da la Defensiun, da la protecziun da la populaziun e dal sport e ses minister è il cusseglier federal Ueli Mauer e il cumandant da corp André Blattmann.

Il general da l'armada svizra è numna per il cussegl federal en temp da guerra:

<br clear="all">



</doc>
<doc id="7707" url="https://rm.wikipedia.org/wiki?curid=7707" title="Büren an der Aare">
Büren an der Aare

Büren an der Aare è ina citad ed ina vischnancha politica svizra en il chantun Berna en il district Büren.


</doc>
<doc id="7708" url="https://rm.wikipedia.org/wiki?curid=7708" title="Mauro Lustrinelli">
Mauro Lustrinelli

Mauro Lustrinelli, è in giugader svizzer da ballape, naschì ils 26 da favrer 1976 en la citad da Bellinzona. Actualmain gioga el tar el AC Bellinzona en Svizra.




</doc>
<doc id="7709" url="https://rm.wikipedia.org/wiki?curid=7709" title="Neue Zürcher Zeitung">
Neue Zürcher Zeitung

Neue Zürcher Zeitung (rumantsch: "nova gasetta da turitg") è il num d'ina gasetta da la Svizra tudestga che cumpara mintga di. L'editur è "Ringier" da Turitg. Neue Zürcher Zeitung ha ina ediziun da 147'000 exemplars. 


</doc>
<doc id="7713" url="https://rm.wikipedia.org/wiki?curid=7713" title="Associaziun europeica da commerzi liber">
Associaziun europeica da commerzi liber

L'Associaziun europeica da commerzi liber (AECL; tudestg: "Europäische Freihandelsassoziation", (EFTA); franzos: "Association européenne de libre-échange", (AELE); norvegiais: "Europeiske Frihandelsforbundet", (EFTA); islandais: "Fríverslunarsamtök Evrópu", (EFTA); talian: "Associazione europea di libero scambio", AELS) è ina organisaziun economica da l'Europa da 4 stadis e sco organisaziun internaziunala in subject da dretg internaziunal renconuschì illimitadamain.


</doc>
<doc id="7719" url="https://rm.wikipedia.org/wiki?curid=7719" title="Gersau">
Gersau

Gersau è ina vischnanca politica svizra e la citad chapitala dal disctrict da Gersau. Gersau sa chatta sin 435 m.s.m. sin la riva dal Lai dals Quatter Chantuns.


</doc>
<doc id="7720" url="https://rm.wikipedia.org/wiki?curid=7720" title="Tunnel dal Simplon">
Tunnel dal Simplon

Il Tunnel dal Simplon è in tunnel da viafier italo-svizzer che traversa la muntogna dal Simplon. Il tunnel è 20 kilometers lungs. Il portal dal nord è a Brig en la Svizra (Chantun Vallais) ed il portal dal sid ad Iselle en l'Italia. Tranter l'inauguraziun en l'onn 1906 e 1982 era el il pli lung tunnel viafier dal mund.


</doc>
<doc id="7721" url="https://rm.wikipedia.org/wiki?curid=7721" title="Tunnel dal Vereina">
Tunnel dal Vereina

Il tunnel dal Vereina è in tunnel da viafier en il chantun Grischun che traversa la muntogna da Flüela. Il tunnel ha ina lunghezza da 19,042 kilometers. Il portal da nord sa chatta a Claustra-Serneus en il Partenz ed il portal da sid a Saglians (vischnanca da Susch) en l'Engiadina Bassa. El è il tunnel il pli lung da la rait da la Viafier retica. Il tunnel vegnì inaugurà ils 19 da november 1999.


</doc>
<doc id="7722" url="https://rm.wikipedia.org/wiki?curid=7722" title="Chastès da Bellinzona">
Chastès da Bellinzona

Ils Chastès da Bellinzona (talian: "Tre Castelli") èn in gruppa da trais chastès che sa chattan tranter la citad da Bellinzona en il chantun Tessin en Svizra.
Il grup sa cumponan dal "Castelgrande", dal "chastè Montebello", dal chastè "Sasso Corbaro" e da mirs fortifitgads. Il "Castelgrande" sa chatta sin in piz crappà, cun ina seria da mirs fortifitgads che protegian la citad vegla e che collian cun il "chastè Montebello". Il terz chastè ("Sasso Corbaro") sa chatta sin ina piz crappà isolà en il sid-ost dals auters dus. Dapi l'onn 2000 èn ils Chastès da Bellinzona vegnì declerà sco ierta mundiala natirala da la carstgaunadad da l'UNESCO.



</doc>
<doc id="7724" url="https://rm.wikipedia.org/wiki?curid=7724" title="San Nazzaro">
San Nazzaro

Il pled San Nazzaro po sa referir a: 


</doc>
<doc id="7725" url="https://rm.wikipedia.org/wiki?curid=7725" title="Sant'Abbondio">
Sant'Abbondio

Il pled Sant'Abbondio po sa referir a: 


</doc>
<doc id="7726" url="https://rm.wikipedia.org/wiki?curid=7726" title="Intragna">
Intragna

Il pled Intragna po sa referir a: 


</doc>
<doc id="7727" url="https://rm.wikipedia.org/wiki?curid=7727" title="Isorno">
Isorno

Il pled Isorno po sa referir a: 


</doc>
<doc id="7728" url="https://rm.wikipedia.org/wiki?curid=7728" title="Islam">
Islam

L’islam (lingua araba إسلام‎ / "islām", ‹sutmissiun cun sa sacrifitgar a Dieu›) è cun ca. 1,3 milliardas crettaivels la segund gronda religiun dal mund (suenter il cristianissem cun ca. 2,1 milliardas crettaivels). Ils aderents da l’islam sa numnan muslims.

L’islam è ina religiun monoteistica, abrahamistica che sa distanziescha fermamain dal politeissem ed era da l’idea cristiana da l’incarnaziun e da la trinitad. L’element da cardientscha decisiv è la ductrina da "tauhid", da l’unitad divina.

Il pled arab per ‹Dieu›, ‹divinitad› è "ilah" (إله‎ / "ilāh"). La furma dal plural è "aliha" (آلهة / "āliha"), enconuschent da la "Schahada" (vesair sutvart): "Lā ilāha illa ʾllāh(u)" (‹I na dat betg in Dieu auter che l’unic, tutpussant Dieu›). Il pled ‹Allah› (الله / "Allāh") vala en il territori da lingua araba tant per muslims sco per cristians sco term per ‹l’(unic) Dieu›. En auters territoris vegn ‹Allah› percepì per part sco ‹Dieu dals muslims›. Quest parairi na partan muslims sezs betg, perquai che Dieu è per els surordinà a tuttas ‹chaussas› en l’univers. Uschia vegn el percepì sco independent da gruppaziuns religiusas u d’auter gener respectivamain sco il medem per tut ils umans. 

L’islam n’è betg sulettamain ina religiun, mabain a medem temp in sistem da valurs giuridic-politic. Perquai n’è ina separaziun tranter religiun e stadi betg previsa en il pensar islamic. L’islam sa basa sin il Coran ch’è per ils crettaivels il pled da Dieu vardaivel. El è «impussibel d’esser imità» e «d’ina bellezza surumana» e vala sco funtauna primara da la religiun islamica. Sco segunda funtauna da cardientscha valan ils pleds, las acziuns e las sancziuns ("sunna") dal profet Mohammed, il «mess da Dieu e sigil dals profets».

Mohammed (محمد‎ / ‹quel che vegn ludà savens›) è naschì enturn l’onn 571 sco figl d’in commerziant da la schlatta Quraisch a Mecca en l’Arabia Saudita d’ozendi. Cun 40 onns – uschia vegni raquintà – al è apparì per l’emprima giada l’archanghel Gabriel. Quel al ha dictà sur onns e durant tut sia vita vers da la palentada divina, dal Coran. La palentada da Mohammed è vegnida collecziunada e controllada gia durant ch’il profet viveva e cumplettada e canonisada pli tard sut la regenza dad Uthman ibn Affan. La nova d’in monoteissem senza cumpromiss che Mohammed proclamava n’ha betg persvadì da quel temp bleras persunas a Mecca ch’era ina citad politeistica. Sut squitsch dals adversaris è la pitschna raspada muslima vegnida sfurzada da bandunar Mecca e d’emigrar en la cuntrada settentriunala Yathrib. Quest eveniment è entrà en l’istorgia sco "hidschra" ed il calif Umar ibn al-Chattab ha decidì da laschar cumenzar cun quel onn la cronologia da l’islam.

A Yathrib ha era cumenzà la carriera politica e militara dal profet. Curt suenter sa stabilir en l’oasa, ha Mohammed fatg in contract d’allianza cun la populaziun indigena, l’uscheditga ‹Constituziun da Medina›. Plinavant èsi vegnì ad ina confruntaziun militara cun ils Quraisch pajauns. Ils assagls da caravanas, organisads dal profet, han manà a la Battaglia da Badr e pli tard a la Battaglia dad Uhud. L’ultima gronda attatga dals Quraisch cunter Medina è stada la Battaglia dal fossal.

Entant hai era dà dispitas cun ils trais pievels giudaics ils pli impurtants da Yathrib. Ils Banu Qainuqa ed ils Banu Nadir èn vegnids stgatschads da l’oasa, ils umens dal Banu Quraiza schizunt executads. Lur possess è vegnì distribuì tranter ils muslims e lur dunnas ed uffants èn vegnids vendids sco sclavs.

La guerra da Mohammed e ses aderents cunter ils Quraisch e lur simpatisants è ida a fin l’onn 628 s.C. cun in contract da pasch. Dus onns suenter è vegnida conquistada la citad da Mecca. L’onn 632 s.C., cura ch’il profet è mort, cumpigliava la sfera da pussanza islamica l’entira Peninsla Araba.

En rom da l’expansiun islamica ch’è suandada, è tranter auter vegnida conquistada l’Africa dal Nord. L’onn 711 èn las truppas islamicas sa vieutas vers l’Europa cristiana cun sbartgar en Spagna. Ils Visigots èn vegnids battids anc il medem onn en la Battaglia dal Rio Guadalete. Enfin l’onn 719 era quasi l’entira Peninsla Iberica en possess islamic e l’onn 725 èn ils muslims penetrads sur las Pireneas or en la Frantscha dal Sid. Il retg francon Karl Martell ha fatg ina fin a quest’offensiva en la Guerra da Tours e Poitiers. En Spagna è dentant s’etablì l’emirat (pli tard califat) da Cordoba. Enfin en il 9avel tschientaner avevan ils muslims er conquistà las Balearas e la Sicilia. L’offensiva en l’ulteriura Italia n’ha dentant betg gì grond success. Sur la Frantscha dal Sid èn ils arabs tuttina avanzads temporarmain enfin en Svizra (Saracens).

L’auta cultura dal temp dals Abbasids (749–1258) vala sco temp da fluriziun da l’islam insumma. Da quel temp furmava Bagdad in dals centers d’art, cultura, scienza e perscrutaziun. Ma er la Spagna maurica – Cordoba e pli tard l’emirat da Granada en il sid da la Peninsla Iberica – ha enconuschì in temp ordvart ritg.

A partir dal 12avel tschientaner han las cruschadas plaunsieu spussà la forza expansiva da l’islam. La ‹reconquista› da la Peninsla Iberica tras retgs cristians è stada terminada l’onn 1492; la Sicilia era gia vegnida conquistada en il 11avel tschientaner dals Normans.

A partir dal 15avel tschientaner ha il sidost da l’Europa subì l’expansiun da l’Imperi osmanic. Quest’offensiva ha culminà l’onn 1451 en la conquista da Bizanz – ch’ha muntà la fin da l’Imperi bizantinic – ed en l’emprima bloccada da Vienna l’onn 1529.

Ils suandants princips, las tschintg ‹pitgas› (اركان‎ / "arkān") da l’islam, valan sco duairs fundamentals che mintga muslim ha d’accumplir:

L’emprim dals duairs è la confessiun da cardientscha muslima (الشهادة) che tuna sequentamain:

Cun questa furmla che cumpiglia duas parts renconuscha il muslim in monoteissem strict, la predicziun da Mohammed e sia palentada, il Coran. Qua tras reconuscha il muslim l’islam sez. Tschintg giadas al di vegn la furmla era clamada dal muezin (مؤذّن / "mu’adhdhin") giu dal minaret (مناره / "manara"). Tras l’adhan (أذان / "adhān") – clom tar l’uraziun – vegnan ils muslims envidads al ritual d’uraziun quotidian (صلاة / "ṣalāt").

Ils schiits agiunschan per regla anc la sequenta frasa:

En il sufissem vegn interpretada l’emprima part da la Schahada cun: «Jau conferm ch’i na dat nagut danor Dieu» respectivamain cun: «I na dat nagut. I dat be in unic Dieu (l’unitad, tauhid).»

L’uraziun (صلاة / "salāt") è in duair religius. Ella vegn fatga ad uras fixas suenter il clom dal muezin: durant l’alva, da mezdi, il suentermezdi, durant la brina e suenter ch’igl è vegnì stgir.

Ordavant ha lieu il ritual da nettegiament (arab: "wudu<nowiki>'</nowiki>"; persian: "âbdast") cun aua pura. Sche l’aua è stgarsa e serva perquai sco aua da baiver dovr’ins simbolicamain sablun u pulvra ("tayammum"). Sut tschertas cundiziuns, sco per exempel sin viadis u tar ina malsogna, èsi permess da scursanir, metter ensemen, anticipar ubain da prender suenter l’uraziun. Mintga venderdi vegn fatg l’uraziun da mezdi (l’uraziun dal venderdi) en cuminanza, il pli savens en la moschea principala da la citad u dal quartier. Accumpagnada vegn l’uraziun da la pregia ("chutba") che sa basa sin il Coran e sin las sentenzas dal profet. La pregia tematisescha era actualitads dal di.

La taglia d’almosna (زكاة / "zakāt") vegn duvrada per persunas basegnusas e blessadas, per arrestads, per il dschihad u per furmar novas scolas religiusas. Ella variescha tenor moda d’entradas (commerzi, allevament da muvel, cultivaziun) e basa d’imposiziun (paja u facultad totala) e munta tranter 2,5 e 10 %. La "zakat" è ina da las trais furmas da taglia tenor il sistem islamic. Las ulteriuras èn la taglia da basa ("charadsch") e la taglia persunala ("dschizya"). Quellas vegnan era pretendidas da persunas betg muslimas che vivan en societads islamicas sco recumpensa ch’ellas vegnan acceptadas en la cuminanza muslima (vesair: "dhimmi") e ch’ellas na ston betg defender la societad. La "zakat" è percunter in act pietus ed in duair religius dals muslims e va perquai be a favur da muslims.

La gigina (صوم / "saum") ha lieu mintgamai il mais da ramadan. Il mais sa sposta mintg’onn per 11 dis en congual cun il chalender gregorian. La gigina dura dal cumenzament da l’alva – «cur ch’ins è bun da differenziar in fil alv d’in nair» (sura 2, vers 187) – fin suenter il tramunt dal sulegl. Ins na dastga ni mangiar ni baiver (gnanc aua betg), ni fimar, ni avair contact sexual ed ins sto esser abstinent en tut l’agen cumportament.

Savens terminesch’ins la gigina cun ina datla ed in magiel da latg, suenter l’exempel dal profet. Il mais da la gigina vegn terminà cun la festa ’Īd al-fitr.

Sche pussibel duai mintga muslim far ina giada en sia vita in pelegrinadi a Mecca (حج / "haddsch") per pudair ir set giadas enturn la sontga Kaaba. Il pelegrinadi ha lieu en l’ultim mais lunar (tenor il chalender islamic). Schebain il pelegrinadi è in duair, decidan tranter auter las cundiziuns finanzialas e la sanadad da mintga singul.

En l’islam datti sis artitgels da cardientscha, numnadamain la cardientscha en: 

Quests artitgels da cardientscha vegnan menziunads tranter auter en il Coran (p.ex. sura 4, vers 136):

Era en "hadithas" sco en la sequenta sentenza dal profet stat scrit:

L’islam è ina religiun decididamain monoteistica. L’idea cristiana da la trinitad vegn refusada en medema maniera sco mintga persunificaziun u maletg figurativ da Dieu. Dieu vegn descrit tras ses «99 pli bels nums» ("al-asmā’u ’l-ḥusnā") che tutgan be ad el. Ils umans dastgan savair da Dieu be quai ch’el sez als ha palesà tras sia grazia. La definiziun dals attributs da Dieu succeda tras interpretar il Coran. Durant il temp dals Abbasids ha quest’exegesa manà a grondas dispitas tranter ils adherents da la ductrina da la Mu’tazila e ses inimis. 

Sper la responsabladad per sasez è era la responsabladad per il proxim centrala. Mintga muslim è obligà da «cumandar quai ch’è dretg» e da «scumandar quai ch’è condemnabel»: الأمر بالمعروف والنهي عن المنكر / "Al-amr bi’l ma’ruf wa n-nahy ’an al-munkar". Quest cumond cumpara en plirs lieus en il Coran, p.ex. en sura 7, vers 157.

La scharia (الشريعة / "šarī’a") è il dretg da l’islam. El regla tut las spartas da la vita ed ordinescha quellas tenor reglas divinas e nunmidablas. Questas reglas èn vegnidas fixadas surtut en il temp dals Abbasids (suenter l’onn 750) e furman anc oz la basa dal dretg islamic. L’applicaziun concreta da las reglas fa il mufti, il derschader religius, cun agid dal fatwa, da l’expertisa religiusa ch’è l’interpretaziun dal Coran e da la Sunna tenor reglas tradiziunalas ("usul al-fiqh"). I dat fatwas per mintga sparta da la vita. Reglads èn il dretg matrimonial, da cumpra, da contract, il dretg penal e las relaziuns cun il mund betg muslimic. La scharia na dastga dentant betg vegnir chapida sco dretg codà (schebain ch’i dat emprovas da la codar). Cur ch’i sa tracta damai da «l’introducziun da la scharia» sco sistem giuridic, discurr’ins be da parts da la scharia. 

Tenor encletga islamica è la scharia valabla universalmain ed ha da vegnir applitgada sin tut il mund. Tschertas reglas da cardientscha, sco l’uraziun ed il pelegrinadi, valan dentant be per muslims. Excepziuns datti sulettamain tar il dretg matrimonial e privat. Per la paja enconuscha la giurisdicziun da l’islam in dretg particular per ils esters, plinavant ha ella elavurà in dretg per minoritads. Il sistem il pli differenzià vegn ad esser stà il ‹sistem da millet› osmanic che lubiva autonomia per tschertas cuminanzas religiusas sin tscherts champs.

Tenor il princip "al-amr bi’l ma’ruf wa n-nahy ’an al-munkar" sto ina gronda part da la scharia vegnir fatga valair da tut ils muslims, era cun violenza. La scharia classica è sutdividida en ina scola da dretg schiita ed en quatter scolas da dretg sunnitas. Il tratg communabel è ch’ellas èn vegnidas stgaffidas da societads en in ambient per gronda part islamic.

La situaziun da diaspora dals muslims manca en las scolas da dretg classicas e vegn resguardada pir pli e pli tras novas fatwas. Cunquai ch’i na dat nagin consens general tranter ils advocats islamics, n’èsi betg pussibel da discurrer da ‹la scharia›, perquai ch’ina scharia unifitgada n’exista betg. Critica sto perquai adina vegnir applitgada vi da fatwas concretas. 

En il sufissem (mistica islamica) furma la scharia la valur da basa per quel ch’è en tschertga da Dieu. Ulteriuras staziuns èn en roda: la "tariqa" (‹la via mistica›), la "haqiqa" (‹vardad›) e la "ma’rifa" (‹enconuschientscha›).

En l’islam datti fermas speranzas escatologicas. Spezialmain resortan las aspectativas escatologicas gia annunziadas da Mohammed sco l’arriv da ‹l’ura› ("sā’ah"), dal ‹di da la resurrecziun› ("yaumu’l-qiyā-mah") e dal ‹di dal rendaquint› ("yaumu’l-faṣl"). Questas ideas ch’ins enconuscha era or da l’escatologia giudaica e cristiana eran per Mohammed da grond’impurtanza. Oravant tut en l’islam schiitic, dentant era en quel sunnitic, èn las speranzas colliadas cun la cumparsa da la figura messiana dal Mahdi ("al-Mahdī"), en l’islam schiitic era numnà il Qaim ("al-Qā’im"). El derivia da la schlatta da Mohammed e saja qua tras in Sayyid. Questa figura duess reconstituir l’islam, al derasar en tut il mund ed al emplenir cun giustia. En il 19avel tschientaner èn sa furmads a l’intern da l’islam plirs moviments escatologics.

L’islam è dividì en pliras direcziuns. Ils sunnits furman cun var 90 % la pli gronda gruppa. Quella è sutdividida en scolas da dretg sunniticas dals hanafits, malachits, hanbalits e schafiits. L’uschenumnada direcziun dals wahhabits en l’islam sunnitic n’è betg ina scola da dretg, s’orientescha però fermamain als hanbalits. Las scolas da dretg èn savens distribuidas geograficamain; uschia vivan per exempel hanafits en Tirchia e malichits en l’Africa dal Nord.

Ils sunnits sa differenzieschan dals schiits, la segund gronda gruppa islamica, tras ina concepziun differenta dal domini dal manader il pli aut (il calif tar ils sunnits e l’imam tar ils schiits). Per ils sunnits vegn il calif elegì da ses aderents causa capacitads secularas ed administrativas. Per ils schiits percunter po l’imam be esser il successur legal da Mohammed ed al medem temp da ses schender Ali. Il calif è damai be in defensur secular da la cuminanza religiusa schiitica entant che l’imam è per ils schiits in manader cumplettamain spiritual ed infallibel cun pussanza divina. El è senza putgads. En las communitads schiiticas vegn pia attribuì al manader religius in’autoritad pli gronda.

Ils schiits furman la segund gronda direcziun religiusa. Lur direcziun principala èn ils imanits ubain la ‹Schia da Dudesch›, ch’ins chatta surtut en l’Iran, Irac, Aserbaidschan, Bahrain ed en il Libanon. Plinavant datti la ‹Schia da Set› (ismailits) che vivan surtut sin il subcontinent indic (Mumbai, Karatschi e Pakistan dal Nord) sco era en Afghanistan e Tadschikistan. Ils zaidits u era ‹la Schia da Tschintg› vivan oz be anc a Jemen.

Ils charischits, ils uscheditgs ‹fugitivs› ch’han bandunà la partida dal quart calif Ali ibn Abi Talib (7avel tschientaner), furman la pli veglia secta religiusa da l’islam. Els han refusà la legitimaziun dad Ali sco era quella dad Uthman ibn Affan sco calif. Lur moviment è stiz per gronda part sut l’emprim calif dals abbasits. Be lur direcziun la pli moderada, ils ibadits, ha survivì enfin oz. Els vivan oravant tut en l’Algeria dal Sid ("Mzab"), sin l’insla Djerba ed en l’Oman.

Sco bunamain tut las religiuns u direcziuns religiusas ha era l’islam in aspect intern (esoteric) ed in aspect extern (exoteric). La dimensiun mistica interna da l’islam è il sufissem (تصوف / "tasawwuf"). L’aspect intern vegn era numnà "tariqa", quel extern "schari’a". Tenor la concepziun dal sufissem tutgan quellas duas parts nunseparablamain ensemen. Simbol per quai è ina glisch dad ieli: Las flommas da la glisch stattan per la "tariqa", pia per l’essenza da la religiun. Quellas stizzassan tar l’emprim suffel senza il vaider che las protegia. Il vaider che cuvra las flommas simbolisescha la "schari’a". Quella n’avess nagin senn senz’ina flomma a l’intern. 

Per gruppas puritanas sco ils wahhabits èn ils sufis mintgatant era eretics e perquai vegnan els refusads e perfin persequitads. Crititgadas vegnan lur praticas religiusas sco il "dhikr" (che vegn savens cumbinà cun musica e moviment dal corp), il giavisch dal sufis d’entrar en in’uniun cun Dieu gia en quest mund ed il fatg che la via d’in sufi sto vegnir accumpagnada d’in maister spiritual vivent ("sheikh"). Quai vegn refusà da la vart ortodoxa, perquai ch’en l’islam na dastga star nagin mediatur tranter l’uman e Dieu. Ils sufis na vesan il sheikh dentant betg sco mediatur, mabain sco insatgi ch’enconuscha gia las difficultads sin la via tar Dieu e che po dar vinavant ses savair ad auters.

Or da l’islam sunnitic èn sa furmads:
Or da l’islam schiitic èn sa furmads:

Ozendi è l’islam derasà en numerus pajais dal Proxim Orient, da l’Africa dal Nord, da l’Asia Centrala e da l’Asia dal Sidost. Il territori da derasaziun principal furma la zona sitga che sa stenda da la Sahara en l’occident sur il Proxim Orient ed il Caucasus fin en l’Asia Centrala. Il pajais cun la pli gronda cifra da populaziun muslima è l’Indonesia. En l’Europa è l’islam derasà en la Bosnia-Erzegovina, en la Tirchia ed en l’Albania. En blers ulteriurs pajais datti minoritads muslimas. Il dumber da muslims en tut il mund vegn stimà a 1,3 milliardas.

Ils pajais islamics èn organisads en l’Organisaziun da la conferenza islamica (OIC), a la quala fan er part intgins stadis cun minoritads muslimas pli grondas. 

Sco cumenzament d’ina «nova èra da scleriment per l’islam» vala la conferenza dals 4 e 5 da mars 2007 a St. Petersburg (Florida), a la quala muslims seculars da differents pajais islamics ed occidentals han prendì part. Els èn sa deditgads a dumondas sco l’interpretaziun seculara da l’islam, la necessitad d’ina critica a l’intern da l’islam, la situaziun da la libertad d’opiniun en societads muslimas e dumondas davart la refurma d’educaziun. Ils iniziants èn stads tranter auter muslims dissidents sco Ayaan Hirsi Ali, Irshad Manji ed Ibn Warraq. Sco conclusiun da la conferenza è vegnida approvada l’uscheditga ‹St. Petersburg Declaration›. Quella pretenda tranter auter la separaziun da stadi e religiun, il respect dals dretgs umans universals, l’aboliziun da la scharia e da tut las puniziuns da mazzament islamicas e praticas da mutilaziun corporala sco era l’egualitad dals dretgs da la dunna en l’islam ed en tut ils pajais islamics.

En la religiun islamica èn pliras citads sontgas. Trais da quellas èn particularmain impurtantas: Mecca, Medina e Jerusalem. La citad da Mecca è la pli sontga insumma. Ella è il lieu da naschientscha dal profet Mohammed. En ella sa chatta la Kaaba, il sanctuari central da l’islam che determinescha la direcziun d’urar, la "qibla". Lura suonda la citad da Medina, situada al nord da Mecca, nua che l’islam ha sviluppà l’emprima efficacitad politica. Jerusalem è la terza citad sontga. Tenor la tradiziun muslima è l’emprima "qibla" vegnida fixada qua. En pli è Jerusalem il lieu ch’ils muslims han definì sco posiziun geografica da la moschea al-Aqsa, menziunada en il Coran (sura 17, ‹Il viadi da notg›). Per schiits ed alevits furman ultra da quai las citads da Kerbela e Kufa lieus sontgs, nua ch’els fan mintg’onn pelegrinadis.

Daspera datti in grond dumber da lieus da pelegrinadi da different’impurtanza. Per il solit sa tracti da fossas da cumpogns da Mohammed, dad imams da la schia, ubain da schaics dals sufis. Ils pli blers lieus sontgs ha l’islam popular en l’Africa dal Nord cun numerusas fossas a Marabut. Cun excepziun dals emprims trais lieus sontgs vegn la dumonda, schebain ina citad saja sontga discutada a moda cuntraversa en l’islam. 

Critica cunter l’islam a basa politica, etica, filosofica, scientifica e teologica hai dà dapi il temp da sia fundaziun. Crititgadas èn vegnidas tant las basas da l’islam sco era sias tradiziuns culturalas e normas socialas. 

Quai che pertutga las autras religiuns distingua l’islam tranter crettaivels da religiuns monoteisticas e politeisticas. Gidieus, cristians, zoroastians e sabeers (ozendi èn manegiads ils mandeers) han ina posiziun particulara, perquai ch’els vegnan considerads sco aderents da «religiuns da cudesch» ("ahl al-kitab"). Tenor concepziun muslima è era vegnì palesà ad els il pled da Dieu (en furma da l’Evangeli e da la Tora). Cun l’ir dal temp sajan las scrittiras però vegnidas midadas, translatadas u falsifitgadas ed hajan qua tras pers lur valaivladad.

Sut il domini islamic èn ils "ahl al-kitab" – sch’els n’eran betg anc convertids a l’islam – vegnids sut il cumond e la protecziun islamica, "dhimma", che pretendeva ch’els pajan ina taglia speziala, la "dschizya". Per la paja è vegnida protegida lur vita e possess ed els han survegnì il permiss da pratitgar libramain lur religiun. Quest’allianza speziala valeva oriundamain be per gidieus e cristians. Ella è dentant vegnida schlargiada sin persunas betg cristianas cur ch’ils conquistadurs muslims han inscuntrà etnias d’ina differenta religiun sco p.ex. ils hindis.

En rom da l’expensiun islamica pudevan persunas d’autras religiuns en territoris betg arabs restar temporarmain sin territori islamic sco "musta’min". Sch’els refusavan silsuenter d’acceptar il status da "dhimmi" – da protecziun islamica –, valevan els sco inimis e vegnivan cumbattids. 






</doc>
<doc id="7730" url="https://rm.wikipedia.org/wiki?curid=7730" title="Islam en Svizra">
Islam en Svizra

L’islam è la segund gronda religiun en Svizra. Radund 310 000 muslimas e muslims vivan qua. La plipart dad els è immigrada da l’Ex–Jugoslavia e da la Tirchia durant la segunda mesadad dal 20avel tschientaner.

L’istorgia da l’islam en Svizra cumenza en il 10avel tschientaner Da quel temp èn muslims (Sarazens) penetrads en ina part da la Burgogna respectivamain da la Svizra d’ozendi. Igl eran quai Arabs ch’eran vegnids stgatschads da la regiun Fraxinetum (Provence) en la Frantscha dal Sid han cuntanschì l’onn 939 la citad da Genevra. Durant ils proxims onns han els sblundregià e devastà il chantun Vallais sco er parts dal chantun Grischun e da la Svizra Orientala. Suenter la battaglia dad Orbe han ils Arabs dominà enturn il 960 grondas parts da la Svizra dal Sid e dal Vest inclus il Pass dal Grond Son Bernard. Plinavant è il pievel arab avanzà en il nordost da la Svizra fin a Son Gagl e – presumadamain – en il sidost fin a Puntraschigna (1237: "de ponte Sarraceno"). En il chantun Vallais datti restanzas (istoricamain contestadas) d’ina populaziun temporara araba.

Gia l’onn 1935 ha gì lieu en Svizra in congress da muslims europeans ch’era vegnì intimà d’Egipzians. Il 1946 èn lura missiunars dal moviment refurmistic d’Ahmadiyya vegnids en Svizra ed ha construì il 1963 l’emprima moschea, numnadamain la "Moschea da mamut" a Turitg. L’onn 1978 è vegnida construida la "Moschee Petit–Saconnex" a Genevra.

L’onn 1945 èn ils emprims Tircs da la Germania vegnids en Svizra per frequentar qua lur studis universitars. Quai è per part succedì cun sustegn finanzial dal stadi tirc. Tranter questas persunas sa chattava era il minister da pli tard Tahsin Önalp ch’ha studegià a la Scola politecnica federala a Turitg. La plipart da quests students è puspè turnà enavos en Tirchia suenter ils studis.

Da l’entschatta dals onns 1960 enfin la mesadad dals onns 1970 èn lavurers esters tircs ed in pau pli tard lur famiglias immigrads en Svizra. A medem temp èn era lavurers esters da las parts islamicas da la Jugoslavia vegnids en Svizra. Durant la Guerra da la Bosnia e la Guerra dal Cosovo èn bleras persunas fugidas en Svizra tar lur parents. Perquai è l’islam en Svizra tudestga plitost d’influenza bosniaca–cosovara e tirca, entant ch’ils Arabs domineschan en Svizra romanda. Surprendent è che la gronda part da la populaziun muslima na viva betg en las metropolas (cun excepziun da Basilea), mabain en citadinas industrialas e vitgs da la Svizra da lingua tudestga. Ils pli paucs muslims datti en Svizra taliana.

Dapi l’onn 2006 datti en Svizra discussiuns animadas davart la construcziun da moscheas u l’amplificaziun da moscheas existentas cun minarets. L’onn 2007 ha in comité enturn la Partida populara svizra (PPS) lantschà in’iniziativa naziunala cunter la construcziun da novs minarets. Ils 29 da november 2009 ha il pievel acceptà quest’iniziativa cun gronda maioritad. Be ils chantuns al vest da la Svizra e la citad da Basilea han refusà il scumond. La campagna da placats contestada e la decisiun dal pievel a disfavur dals conburgais muslims han manà lunsch enturn a discussiuns cuntraversas davart la libertad da religiun.

Pervia da lur provegnientscha e cultura multifara datti grondas differenzas tranter ils muslims. Perquai existan bleras differentas societads e gruppas che n’han betg grond contact ina cun l’autra. Quellas s’entaupan savens en uscheditgas "moscheas da la curt", en moscheas inuffizialas.

L’onn 1989 è vegnida fundada la Societad d’organisaziuns islamicas da la Svizra. Il 1994 è sa furmà independentamain da quella l’Organisaziun da muslims e muslimas da la Svizra. Plinavant sa chatta a Turitg – en la pli gronda vischnanca islamica da la Svizra – l’Associaziun tetgala da las plaivs muslimas a Turitg.




</doc>
<doc id="7733" url="https://rm.wikipedia.org/wiki?curid=7733" title="Piz Sardona">
Piz Sardona

Il Piz Sardona è ina muntogna svizra da las Alps da 3,056. En la vischinanza è il tripunct dal chantuns Grischun, Glaruna e Son Gagl. Dapi l'onn 2008 è l'arena tectonica vegnì declerà sco patrimoni natiral mundial da l'UNESCO suenter il num da Aut lieu tectonic svizzer da Sardona.


</doc>
<doc id="7737" url="https://rm.wikipedia.org/wiki?curid=7737" title="Departament federal da l'intern">
Departament federal da l'intern

Il Departament federal da l'intern (DFI; tudestg: "Eidgenössisches Departement des Innern" EDI) è in dals set departaments dal Cussegl federal svizzer. Dapi 2009 è Didier Burkhalter il schef dal departament.


[[Alain Berset]], il schef actual dal Departament federal da l'intern



</doc>
<doc id="7739" url="https://rm.wikipedia.org/wiki?curid=7739" title="Departament federal d'economia">
Departament federal d'economia

Il Departament federal d'economia, furmaziun e retschertga (DFE; tudestg: "Eidgenössisches Volkswirtschaftsdepartement EVD") è in dals set departaments dal Cussegl federal svizzer. Doris Leuthard è la schefa dal departament dapi il prim d'avust 2006.





</doc>
<doc id="7740" url="https://rm.wikipedia.org/wiki?curid=7740" title="Eroport da Sion">
Eroport da Sion

L'Eroport da Sion (code IATA: SIR, code ICAO: LSGS) è in eroport regiunal en il chantun Vallais che sa chatta a Sion. L'eroport è situà sin in'autezza da 483 m.s.m.. El cumpiglia ina pista d'asfalt cun ina surfatscha da 2000 m sin 40 m ed ina pista da pastg cun ina surfatscha da 600 m sin 30 m.



</doc>
<doc id="7745" url="https://rm.wikipedia.org/wiki?curid=7745" title="Stgaudament global">
Stgaudament global

Sco stgaudament global definesch’ins l’augment successiv da la temperatura media da l’atmosfera en vischinanza da la terra e da las mars. Il term vegn duvrà tant per descriver l’augment observà durant ils decennis passads sco er per tematisar l’ulteriur stgaudament spetgà en il futur. Il motiv principal dal stgaudament global è tenor l’enclegientscha scientifica ‹fitg probablamain› in rinforzament da l’effect da serra entras l’uman. Cun brischar combustibels fossils e cun runcar ils guauds sin l’entir mund sa concentrescha dioxid carbonic (CO) en l’aria. Midadas en la moda d’utilisar il terren (sco per exempel en l’agricultura ed en l’allevament dal muvel) èn in’ulteriura raschun per quest effect, oravant tut pervia da svapurs da gas da serra impurtants sco metan.

La denominaziun ‹stgaudament global› è vegnida creada durant ils onns 1980 e 1990 e vegn savens duvrada sco sinonim per il term pli general ‹midada dal clima›. La midada dal clima descriva dentant il midament natiral dal clima sin la Terra sur ina perioda pli lunga e cumpiglia uschia l’istorgia dal clima en general. Il stgaudament global sa referescha percunter al midament dal clima preschent che vegn chaschunà da l’uman. Quest auzament da la temperatura media sin la Terra è collià cun consequenzas globalas, regiunalas e localas.

La perscrutaziun scientifica areguard il stgaudament global vegn resumada en intervals da plirs onns entras la ‹Gruppa d’experts interguvernamentala davart midaments dal clima› ("Intergovernmental Panel on Climat Change", IPCC). Las analisas da l’IPCC furman la savida actuala davart l’influenza umana sin il sistem climatic e valan sco basa per las discussiuns politicas e scientificas. A l’ultim e quart rapport d’evaluaziun da l’IPCC èn passa 2500 scienziads da 130 differents pajais sa participads. Quest rapport conferma che la probabilitad ch’il stgaudament climatic saja d’origin uman importa passa 90 %. Las analisas da l’IPCC furman ina basa essenziala da quest artitgel. 

L’effect da serra pon ins manar enavos sin ils gas da serra sco vapur d’aua (HO), dioxid carbonic (CO), metan (CH), monoxid dinitrogenic (NO, er enconuschent sco gas ilarant) e cumbinaziuns da fluor (CFC – clorofluorocarbons e FC – fluorocarbons, per tudestg: FCKW/FKW). La radiaziun d’undas curtas nà dal sulegl laschan quests gas penetrar quasi senza impediments. Undas lungas (infracotschen) ch’arrivan da la surfatscha da la Terra vegnan percunter absorbadas dals gas da serra. Tras quai sa stgaudan ils gas ed emettan undas lungas tant en direcziun da l’univers sco da la Terra. Uschia survegn la surfatscha da la Terra dapli radiaziun ch’entras il sulegl persul e sa stgauda pli fitg. La radiaziun or dals gas da serra che va vers la Terra vegn era numnada ‹cunterradiaziun atmosferica›, cunquai ch’ella è cunterdrizzada a l’eradiaziun termica da la Terra. Quest process da stgaudament ed augment da radiaziun cuntinuescha fin che tut las bilantschas d’energia èn equilibradas. Sin in nivel da temperatura pli aut regna lura sin la Terra in equiliber tranter radiaziun absorbada e perdita d’energia. 
Gas da serra na furman betg dentant en mintga cas in problem. Il cuntrari: tals gas datti da natira anora en l’atmosfera, oravant tut en furma da vapur d’aua, dioxid carbonic, metan e gas ilarant. L’augment da temperatura chaschunà da quels gas vegn numnà effect da serra natiral. Senza quel sa chattass la temperatura globala da la Terra en media sin ca. -18 °C (e cunquai per var 33 °C sut la temperatura d’oz che munta approximativamain +15 °C). Tras quai fiss la Terra inabitabla per la gronda part dals organissems superiurs. Las cumponentas principalas da l’atmosfera terrestra furman nitrogen, oxigen ed argon (ensemen passa 99,9 %). Questas cumponentas na chaschunan praticamain nagin effect da serra. Sulettamain las pitschnas concentraziuns dals gas da serra numnads pussibiliteschan ensemen cun la vapur d’aua la vita umana sin la Terra. 

L’effect dals singuls facturs entaifer il sistem climatic vegn cumplitgà entras divers process da retroacziun (engl. "feedback", tud. "Rückkopplung"). In da quels furma l’evapuraziun da l’aua. In stgaudament entras in auzament dals gas da serra lascha evapurar dapli aua en l’atmosfera. Cunquai ch’era vapur d’aua agescha sco gas da serra, sa stgauda l’atmosfera supplementarmain; quest stgaudament lascha evapurar anc dapli aua (ina retroacziun positiva) ed uschia vinavant fin ch’auters process ferman questa circulaziun. La consequenza è in effect da serra bler pli grond che quel ch’ils gas da serra chaschunan. Malgrà che quest process da retroacziun effectuescha in auzament da l’umiditad absoluta da l’aria, resta l’umiditad relativa quasi constanta u sa sbassa perfin levamain, perquai che l’aria è pli chauda. Quest effect da retroacziun po be vegnir vulvì plaunsieu, damai ch’ils gas da serra han ina lunga vita atmosferica.

Er effects da retroacziun en connex cun nivels èn in champ da retschertgas permanentas. Vesì da sutensi emettan nivels enavos radiaziun infracotschna sin la surfatscha e mettan uschia en moviment in effect da stgaudament. Vesì da surengiu reflecteschan nivels la glisch dal sulegl. Tras quai emettan els radiaziun infracotschna enavos en l’univers e chaschunan in effect sfradentant. Schebain l’effect netto è stgaudant u sfradentant, dependa dal tip e da l’autezza dal nivel. Da represchentar quests detagls en models da clima è difficil, per part era perquai che nivels èn bler pli pitschens ch’il raster dals models da clima.

In’autra retroacziun impurtanta è quella da glatsch e d’albedo. Sche las temperaturas globalas s’augmentan, lieua il glatsch als pols pli fitg. Cura ch’il glatsch lieua, prendan la terra u l’aua averta en ses plaz. Terren ed aua (omadus pli stgirs ch’il glatsch) reflecteschan main ch’il glatsch ed absorbeschan uschia dapli radiaziun solara. Quai stgauda anc pli fitg, anc dapli glatsch lieua ed il ciclus cuntinuescha.

Ina retroacziun chaschunada entras l’emissiun da CO e CH or da la schelira permanenta che sdreglia, per exempel or da las palids da turba en Sibiria, è in ulteriur mecanissem che po contribuir al stgaudament. Sumegliantamain po in’emissiun massiva da CH or da metanidrat (era metanclatrat u glatsch da metan; metan enserrà en moleculs d’aua schelada) en las mars causar in stgaudament rapid. Ins suppona en pli che l’abilitad dals oceans da secretar carbon sa reduceschia cura ch’els sa stgaudan. En la zona mesopelagica (en ina profunditad da ca. 200 fin 1000 m) limitescha quai numnadamain la creschientscha da diatoms (bacillariophyta che furman ina basa da la piramida da nutriment) a favur dal fitoplancton ch’ha in pli pitschen effect da pumpa biologica da carbon.

Dapi la Revoluziun industriala rinforza l’uman l’effect da serra natiral cun chaschunar las svapurs da gas da serra. Tenor mesiraziuns or da nuschegls da sondagi da glatsch n’era la concentraziun da CO en ils ultims 800 000 onns mai pli auta che 300 ppmV ("parts per million", parts per milliun dal volumen). Surtut cun brischar materias primas fossilas, ma era – en pli pitschnas dimensiuns – pervia da l’industria da cement e d’ina gronda deforestaziun a partir da l’industrialisaziun, è la concentraziun da CO creschida sin passa 385 ppmV. Quai è probablamain la pli auta cifra dapi 20 milliuns onns. L’onn 2006 èn arrivads en l’atmosfera 36,3 Gt CO producì supplementarmain da l’uman u ca. 9,9 Gt carbon da l’entir mund. La part per volumen dal metan munta oz enstagl da 730 ppbV a 1783 ppbV ("parts per billion", parts per milliarda dal volumen). Quai è il pli aut nivel dapi almain 800 000 onns. Sco causa principala per quai è d’enumerar la tratga d’animals intensiva ("factory farming") ed ulteriuras activitads agriculas sco la cultivaziun da ris. La part per volumen dal gas ilarant è creschida da 270 ppbV sin 319 ppbV.

En la climatologia regia consentiment che questas concentraziuns creschidas da gas da serra emess da l’uman furman la causa principala dal stgaudament global. Pertge senza quella na fissan las temperaturas mesiradas betg explitgablas. Il grad d’enclegientscha scientifica davart l’effect da gas da serra taxescha l’IPCC sco ‹aut›.

Tenor in’enquista internaziunala da l’onn 2007 èn 45–50 % dals scienziads da clima dal madem avis scol’IPCC. Mintgamai 15–20 % considereschan ils rapports da l’IPCC sco memia exagerads u memia precauts. Almain 97 % dals scienziads participads conferman la tesa che las emissiuns antropogenas da dioxid carbonic furmian ina part impurtanta dal sistem climatic e sajan almain parzialmain responsablas per il stgaudament dals decennis passads. En ina retschertga fatga il 2006 tar scienziads da clima tudestgs inditgeschan 38 % che la tesa da la causa antropogena da l’auzament da la temperatura en il 20avel tschientaner valia sco cumprovada. 56 % mettan parzialmain en dumonda questa tesa e 5 % mettan ella fermamain en dumonda. 46 % dals scienziads dumandads inditgeschan ch’il svilup dal clima dals ultims 50 onns saja influenzà per gronda part dal depurtament da l’uman, 27 % inditgeschan facturs antropogens e natirals sco motiv probabel e 11 % accentueschan predominantamain motivs natirals.

Sper ils gas da serra contribueschan anc auters facturs main impurtants al stgaudament global. Da menziunar è qua l’intensitad da radiaziun dal sulegl – era sche quest factur vegn valità differentamain. L’enclegientscha scientifica davart l’influenza da l’activitad solara oscillanta sin il clima vegn stimada da l’IPCC sco ‹pitschna›.

Ina cifra fitg auta areguard questa tesa chatt’ins tar Stott et al. (2003). Quels stiman la cumpart solara al stgaudament global observà tranter il 1950 ed il 1999 en in interval da 16 % fin 36 %. Tenor in studi da Scafetta e West (2007) pudess il sulegl perfin avair contribuì tranter 8 % e 42 % al stgaudament global dapi il 1950. Sami Solanki, directur a l’Institut da Max Planck per perscrutaziun dal sistem solar, argumentescha ch’il sulegl sa chattia dapi 70 onns en in maximum d’activitad. Quai saja visibel vi dal dumber dals flatgs solars ch’effectueschian ina traglischur uschè ferma sco dapi 8000 onns betg pli. Malgrà quest’activitad extraordinaria vegn Solanki tar la conclusiun ch’il sulegl na possia betg esser stà il factur dominant e che sia cumpart al stgaudament dapi il 1970 cumpiglia maximalmain 30 %. Natalie Krivova, ina collega da Solanki, scriva medemamain ch’i saja fitg probabel ch’il sulegl n’haja betg contribuì a moda signifitganta suenter il 1980 al stgaudament global. L’analisa da Solanki vegn però era crititgada, oravant tut pervia da sia metoda da reconstruir ils millennis passads. Autras reconstrucziuns na mussan strusch in connex tranter ils flatgs solars e la temperatura mesirada sin la Terra dapi il 17avel tschientaner.

Henrik Svensmark, in fisicher danais e scienzià dal clima, ha formulà l’ipotesa d’in connex tranter il clima e la radiaziun cosmica. Pervia da l’activitad solara augmentada vegnia la radiaziun cosmica deviada pli fitg davent da l’atmosfera e perdia uschia si’intensitad. Quai haja per consequenza ch’i sa furmian damain nivels sin la Terra. Questa teoria defenda era l’astrofisicher Nir Shaviv. Il connex static tranter radiaziun cosmica e cuvrida da nivels presupponì da Svensmark è vegnì demascrà pli tard sco artefact scientific. Tenor in ulteriur studi dal 2008 datti fin ussa nagins mussaments per ina colliaziun tranter la radiaziun cosmica ed il stgaudament global.

Er auters scienziads èn unanimamain da l’avis che la cumpart da l’activitad solara al stgaudament observà saja pitschna. Fin il 1970 devi anc ina correlaziun tranter l’augment d’intensitad dal sulegl ed il stgaudament global mesirà. Ma il pli tard a partir da lura hajan cleramain ils gas da serra mess en moviment il svilup da la temperatura.<ref name="Schmitt/Schüssler 2003">Schmitt, D. e M. Schüssler (2003): "Klimaveränderung – Treibhauseffekt oder Sonnenaktivität?" Institut da Max Planck per eronomia (PDF)</ref> L’IPCC stima ch’il sulegl haja contribuì dapi l’industrialisaziun cun 0,12 watt per meter quadrat al stgaudament global (cun in spazi d’intschertezza da 0,06 fin 0,30 w/m). Quai è be ina pitschna part en cumparegliaziun cun ils gas da serra antropogens e lur cumpart da 2,63 (± 0,26) w/m. 

Dapi il 1978 vegnan las midadas da l’activitad solara mesiradas directamain or da l’orbit. Ma era las midadas mesiradas en quella maniera èn memia pitschnas per esser la causa principala dal stgaudament accelerà dals ultims 30 onns. Sche quest’activitad avess insumma in effect sin il clima – uschia argumenteschan Lockwood e Fröhlich (2007) –, lura fiss la Terra plitost sa sfradentada durant ils ultims onns, damai che l’activitad solara è plitost ida enavos.

Ina rolla betg nunimpurtanta en il sistem dal clima giogan finas particlas en l’atmosfera, ils uschenumnads aerosols. Quels reflecteschan per part la radiaziun e contribueschan uschia al sfradentar da las stresas d’aria pli bassas. Tge effects ch’els han exactamain sin il clima, san ins da preschent be descriver cun ina gronda intschertezza. L’IPCC taxescha il grad da l’enclegientscha scientifica davart ils aerosols sco ‹mesaun› e ‹pitschen›. 
L’influenza d’in aerosol sin la temperatura da l’aria dependa da l’autezza nua ch’el sgola. En la stresa da l’atmosfera la pli bassa, la troposfera, procuran particlas da fulin per in auzament da la temperatura, cunquai ch’ellas absorbeschan la glisch dal sulegl e la dattan giu sco radiaziun termica. En la regiun enturn l’Ocean Indic han ins per exempel savì declerar che la cumpart d’in uschenumnà ‹nivel brin› al stgaudament regiunal saja circa la medema sco quella da gas da serra. L’effect che surfatschas da naiv e glatsch reflecteschan l’energia vegn numnà ‹albedo›. Quel vegn reducì entras particlas da fulin ch’èn sa tschentadas sin surfatschas da naiv e glatsch, quai che maina ad in ulteriur stgaudament. Situadas en stresas d’aria pli autas procuran questas particlas dentant ch’i vegn pli frestg sin la surfatscha da la Terra, cunquai ch’ellas impedeschan l’energia da penetrar tras las stresas d’aria. Sper il fulin furman oravant tut particlas da minerals tals aerosols en l’atmosfera. Questas particlas vegnan principalmain emessas da l’agricultura e d’indrizs industrials, ma er dals deserts. Lur surfatscha clera e reflectanta procura probablamain per ina sfradentada da l’atmosfera pli bassa.

In grond factur d’intschertezza tar la calculaziun da l’effect dals aerosols sin il clima furma era lur influenza sin ils nivels. Malgrà tut las intschertezzas vegn l’effect netto da tut las particlas sgulantas taxà sco cleramain sfradentant. L’economia creschenta suenter la Segunda Guerra mundiala e la polluziun da l’aria chaschunada tras quai han l’emprim procurà per in ferm effect sfradentant dals aerosols. Fin en ils onns 1970 ha quel mascrà il stgaudament che fiss stà da spetgar. Dal 1950 al 1975 è la svapur da sulfats sa duplitgada davent da 35 sin passa 70 milliuns tonnas l’onn. Lura è questa cifra restada sin il medem nivel e davent la fin dals onns 1980 è ella puspè sa sbassada. L’onn 2000 muntava la svapur da sulfat a 55 milliuns tonnas. Davent dal 1960 è la svapur da gas da serra sa rinforzada considerablamain, uschia che la polluziun da l’aria causada dals sulfats na pudeva betg pli equilibrar l’effect stgaudant dals gas. La ferma preschientscha da sulfats en l’atmosfera è ultra da quai accumpagnada da consequenzas negativas sco plievgia ascha e da problems da sanadad sco asma. 

Sco cumprova principala per il stgaudament global actual valan las mesiraziuns da temperatura ch’existan dapi ca. il 1860 sco era las evaluaziuns da divers archivs da clima. Per l’interval tranter il 1906 ed il 2005 mussan quellas en media in augment da la temperatura globala dal terren da 0,74 °C (± 0,18 °C toleranza d’errur). Il pli marcant è il stgaudament ch’è vegnì mesirà dal 1976 enfin oz. Il 2010 ed il 2005 èn stads ils onns ils pli chauds dapi l’entschatta da las registraziuns l’onn 1880. Ina segunda fasa da stgaudament marcanta ha gì lieu tranter il 1910 ed il 1945. Quella è dentant vegnida chaschunada d’oscillaziuns natiralas. La fasa tranteren senza stgaudament è stada influenzada da particlas da merda e da fulin en l’aria (ils uschenumnads aerosols) che han l’emprim gì in effect sfradentant. L’influenza totala da quest fenomen sin il clima n’è dentant betg perscrutada avunda.
Durant ils 30 onns passads è la temperatura globala creschida per ca. 0,17 °C per decenni (tenor mesiraziuns dal terren). Quai vegn confirmà da mesiraziuns da satellit che mussan sumegliants trends da stgaudament. Questas datas da satellit èn vegnidas evaluadas da diversas gruppas da perscrutaziun ch’èn vegnidas a resultats levamain differents. Tenor RSS ("Remote Sensing Systems") emporta il stgaudament dals ultims 30 onns 0,175 °C, tenor l’UAH ("University of Alabama a Huntsville") 0,14 °C per decenni. Sper l’aria èn era ils oceans sa stgaudads. Pervia da l’enorm volumen da las mars e lur grond’inerzia da temperatura è lur temperatura media bain s’augmentada dapi il 1955 be per 0,04 °C. La temperatura da la surfatscha dals oceans è percunter s’auzada en il medem temp per 0,6 °C.

En cumparegliaziun cun las divergenzas da las stagiuns e da la midada da di e notg paran las cifras numnadas d’esser pitschnas. Sco midament global dal clima èn ellas dentant fitg autas – spezialmain, sch’ins considerescha che la temperatura media durant l’ultima epoca glaziala era per be ca. 6 °C pli bassa che oz. Scienziads dal "National Research Council" dals Stadis Unids da l’America considereschan las temperaturas actualas sco las pli autas dapi almain 400 onns, probablamain perfin dapi 1000 onns. 
Cun excepziun da paucas regiuns han ins pudì registrar in stgaudament sin l’entir mund dapi il 1979. L’aria sur surfatschas da terren sa stgauda en general pli fitg che sur surfatschas d’aua. En ils ultims 100 onns èn las temperaturas consequentamain s’auzadas pli fitg sur l’emisfera dal nord che sur l’emisfera dal sid, cunquai che la gronda part dal terren sa chatta en il nord. Las temperaturas da la notg e da l’enviern èn s’auzadas in zic pli fitg che quellas dal di e da la stad. Repartì sin las stagiuns è il pli grond stgaudament vegnì mesirà durant ils mais d’enviern sur il vest da l’America dal Nord, la Scandinavia e la Sibiria. La primavaira èn las temperaturas s’auzadas il pli fitg en l’Europa ed en l’Asia dal Nord e da l’Ost. La stad èn l’Europa e l’Africa dal Nord stadas pertutgadas il pli fitg e l’atun è la temperatura s’auzada il pli fitg en il nord da l’America dal Nord, en Grönlanda ed en l’Asia da l’Ost. Particularmain remartgabel è il stgaudament stà en l’Arctica, nua che l’augment annual è duas giadas uschè aut sco la media globala. 

Medemamain pon ins constatar ch’igl ha dà ils davos decennis pli paucs eveniments extrems da fradaglia, ma dapli undas da chalira. Tranter il 1950 ed il 1980 èn las temperaturas minimalas sa reducidas pli fitg che quai che las temperaturas maximalas èn creschidas (per 0,204 °C resp. 0,141 °C per decenni). Dapi il 1980 n’è questa tendenza betg pli vesaivla, dapi lura sa sviluppan omaduas valurs praticamain tuttina (0,295 °C resp. 0,287 °C per decenni).

Per las singulas stresas d’aria da l’atmosfera sa laschan teoreticamain spetgar differentas consequenzas dal stgaudament global. Entant che la surfatscha da la Terra e la troposfera bassa enfin media duessan sa stgaudar, laschan ils models supponer ina sfradentada per la stratosfera pli auta. Las mesiraziuns fatgas conferman quest muster. Las datas da satellit mussan ina reducziun da la temperatura da la stratosfera auta da ca. 0,314 °C per decenni durant ils ultims 30 onns. Questa sfradentada vegn effectuada per l’ina entras l’effect da serra augmentà e per l’autra pervia da la reducziun d’ozon entras ils CFCs che sa chattan en la stratosfera. Sch’il sulegl fiss la causa principala, avessan tut las stresas stuì sa stgaudar tuttina ferm. Tenor l’enclegientscha actuala munta quai che la gronda part dal stgaudament observà sto derivar da l’activitad umana. En in studi da model cumparì il 2007 ha la cumpart natirala al stgaudament global dal 20avel tschientaner pudì vegnir calculada a sut 0,2 °C. 

Sche la concentraziun da CO en l’atmosfera avess da sa dublegiar, suppona la perscrutaziun dal clima che l’augment da la temperatura media muntass tranter 1,5 °C e 4,5 °C. Questa valur è er enconuschenta sco sensitivitad climatica. Sa basond sin la rata da creschientscha da tut ils gas da serra e dal model applitgà, quinta l’IPCC cun in augment da la temperatura media globala da 1,1 °C fin 6,4 °C fin l’onn 2100.

In parameter decisiv, dentant era fitg nuncler, è la prognosa davart il svilup futur da l’economia mundiala. En il passà è la creschientscha economica stada correlada fermamain cun il diever d’energias fossilas; tut tenor scenari èsi da quintar che quest trend cuntinueschia en il proxim futur. Supposiziuns divergentas davart quest svilup explitgan las dimensiuns e variaziuns relativamain grondas dal stgaudament global prognostitgà dals climatologs. 
Plinavant po il sistem dal clima anc porscher intginas ‹surpraisas› en furma da retroacziuns ch’èn grevas da modellar (mira survart). Tuttina calculescha ina contribuziun da Barrie Pittock en "Eos", la publicaziun da l’"American Geophysical Union", ch’il stgaudament futur pudess eventualmain surpassar las dimensiuns numnadas da l’IPCC. Tranter ils otg motivs per sia supposiziun sa chattan il regress da la stgiradetgna globala, il grond regress dal glatsch arctic e la cumpariziun d’effects da retroacziun en connex cun biomassa.

Scienziads da l’"University of California", Berkeley, han empruvà da resguardar talas retroacziuns disfavuraivlas en lur calculaziuns. Els han presupponì ch’il dioxid carbonic en l’atmosfera vegnia a s’auzar dals actuals 380 ppmV sin ca. 550 ppmV fin l’onn 2100. Quai saja sulettamain la creschientscha che derivia da l’uman. Ils scienziads rendan attent che la temperatura augmentada sezza inciteschia u rinforzia puspè process ecologics e chemics. Quels process pon manar ad in’emissiun supplementara da gas da serra, oravant tut da dioxid carbonic e da metan. Tar temperaturas pli autas laschan las mars liber dioxid carbonic e la biomassa smarschescha pli svelt. E quai ha l’effect che dapli metan e dioxid carbonic vegn emess. A la fin vegnan ils scienziads a la conclusiun ch’il stgaudament global po esser per anc 2 °C pli aut che quai ch’el è en la simulaziun da clima senza resguardar questa retroacziun. 

Prognosas globals vegnan anc engrevgiadas entras process da retroacziun separats e locals ch’èn fitg grevs da modellar. Quai èn per exempel retroacziuns en l’Arctica, en la vischinanza da glatschers en regress u en la schelira permanenta da la Sibiria dal Vest. Entras talas midadas dal clima localas (p.ex. +3 °C entaifer 40 onns en la Sibiria dal Vest) pon limitas criticas vegnir cuntanschidas localmain gia tar in pitschen stgaudament global. Tals fenomens locals èn d’impurtanza centrala en la vischinanza da grondas massas da metan. L’attenziun speziala è focusada sin la schelira permanenta en Sibiria cun 70 milliardas tonnas da metan ed anc ina bler pli gronda massa d’idrat da metan (u metanclatrat) en la mar profunda.

Pervia da las consequenzas per la segirtad dals umans, la sanadad, l’economia e l’ambient è il stgaudament global ina gronda ristga. Gia oz pon ins observar insaquantas midadas da l’ambient ch’han in connex cun il stgaudament. Questas midadas sco pli pauca naiv, il livel da la mar s’auzond, la retratga dals glatschers e midaments da l’aura valan sper las mesiraziuns da la temperatura sco confirmaziuns per la midada dal clima. Quests fenomens èn exempels per consequenzas che n’influenzeschan betg mo las activitads dals umans, mabain er ils ecosistems. Ils effects da la midada dal clima pon esser uschè multifars e vasts che be ina pitschna part da quels po vegnir enumerada qua: 



Las ristgas per ils ecosistems sin la Terra creschan considerablamain cun il grad da la temperatura auzada. Tenor in studi da William Hare da l’Institut da Potsdam per perscrutaziun da consequenzas dal clima èn las ristgas relativamain pitschnas tar in stgaudament da sut 1 °C, per sistems ecologics sensibels dentant gia betg da negliger. Tranter 1 °C e 2 °C stgaudament datti ristgas signifitgantas e sin plaun regiunal bainduras substanzialas. In stgaudament sur 2 °C cuntegna ristgas elevadas per l’extincziun da bleras spezias d’animals e da plantas, dals quals ils abitadis na correspundan betg pli a lur pretensiuns. Questas spezias vegnan stgatschadas u pon perfin murir or, sch’ellas na pon betg suandar las zonas ecologicas che sa spostan geograficamain. Autras spezias pon percunter sa derasar meglier sche la temperatura crescha. Tar in stgaudament da sur 3 °C spetga Hare perfin in collaps total da sistems ecologics, crisas da fom e d’aua pli frequentas e gravantas sco er ulteriurs donns socioeconomics, oravant tut en ils pajais en svilup. Segund in studi da la "York University" pudess l’auzament da la temperatura globala spetgà effectuar la mort da massas; passa 50 % da las spezias d’animals e da plantas fissan victimas.

Il stgaudament global na sto betg sfurzadamain sa sviluppar en moda successiva, mabain po era progredir andetgamain. Era sche quest scenari vegn valità sco fitg nunprobabel, po la midada dal clima midar ils currents da la mar ed uschia tschessentar il current da l’Atlantic dal Nord che furma in bratsch dal Current dal Golf. La consequenza fiss ina fradaglia massiva en l’entira Europa dal Vest e dal Nord. Sch’il clima sa stgauda vinavant, pudessan er auters currents oceanics sa midar cun il temp, cun consequenzas vastas per la bilantscha d’energia globala. Questa supposiziun da worst-case è stada in tema d’in studi dal ministeri da defensiun dals Stadis Unids dal 2003. Quest studi è partì da midadas politicas massivas en consequenza d’in tal svilup.<ref name="Schwartz/Randall 2003">Schwartz, Peter und Doug Randall (2003): "An Abrupt Climate Change Scenario and Its Implications for United States National Security", studi sin incumbensa dal ministeri da defensiun US-american (PDF, 0,9 MB)</ref> Tenor in studi publitgà l’entschatta dal 2008 ha il stgaudament percunter effectuà dapi l’ultima epoca glaziala in rinforzament da la circulaziun oceanica. In ulteriur stgaudament da las stresas da mez da l’atmosfera en connex cun il stgaudament global manass ad in rinforzament supplementar dals currents da la mar.

La dimensiun da las consequenzas pussaivlas dal stgaudament global maina a la dumonda, co che quellas pon vegnir evitadas u almain mitigiadas. Il cunfin tranter ina midada dal clima ‹tolerabla› ed ina ‹privlusa› vegn per exempel inditgà da l’Uniun europeica cun in stgaudament da maximalmain 2 °C. Er il Cussegl consultativ scientific da la regenza federala tudestga per midadas da l’ambient globalas (WBGU – "Wissenschaftlicher Beirat der Bundesregierung Globale Umweltveränderungen") cusseglia da limitar il stgaudament a maximalmain 2 °C. Fin la mesadad dal 21avel tschientaner stuess la svapur da CO vegnir reducida per ca. 80 fin 90 % visavi las valurs dal 2005 per che la concentraziun da CO na creschia betg sur 450ppm. Fin ussa creschan dentant las emissiuns globalas da gas da serra vinavant enstagl da sa sbassar. 

Sin plaun global, regiunal e local èn nundumbraivlas mesiras per la protecziun dal clima pussaivlas e per part gia decididas. A vista globala furman la Convenziun da basa davart ils midaments dal clima (UNFCCC – "United Nations Framework Convention on Climate Change") da las Naziuns unidas (UN) ed il Protocol da Kyoto ch’è collià cun quella cunvegnas obligantas tenor il dretg internaziunal public. La Convenziun da basa davart ils midaments dal clima è vegnida deliberada l’onn 1992 a New York City e suttascritta da la gronda part dals stadis en rom da la Conferenza da las Naziuns unidas per ambient e svilup (UNCED – "United Nations Conference on Environment and Development") a Rio de Janeiro. Tenor la Convenziun da basa vala da nov il princip che la cuminanza dals stadis stoppia reagir era senza mussaments exacts areguard la dimensiun da la periclitaziun da l’ambient. A la conferenza da Rio è era l’Agenda 21 vegnida deliberada che furma dapi lura la basa per bleras mesiras da protecziun localas. 

Ils stadis da contract da la Convenziun generala s’inscuntran annualmain a la conferenza da clima da l’UN. La pli enconuschenta da quellas conferenzas ha gì lieu il 1997 a Kyoto en il Giapun. En il Protocol da Kyoto è la reducziun da las emissiuns da gas da serra da tut ils stadis industrialisads vegnida fixada. Insaquants stadis han perfin survegnì il dretg d’augmentar levamain lur emissiuns. Il Protocol da Kyoto è vegnì ratifitgà da bunamain tut ils stadis cun excepziun dals Stadis Unids da l’America e da l’Australia. Ord vista da la protecziun dal clima cuntegna il Protocol be reducziuns pitschnas ed insuffizientas che tanschan ultra da quai be fin l’onn 2012. In’ulteriura conferenza impurtanta ha gì lieu l’onn 2009 a Kopenhagen. Il medem onn èn ils schefs da las regenzas d’impurtants stadis industrials sa cunvegnids da vulair limitar il stgaudament global a maximalmain 2 °C.

Sper las pussaivladads politicas existan sin plaun tecnic in grond dumber d’opziuns per reducir las emissiuns da gas da serra. Uschia pudess ins gia realisar cun ils meds d’oz ina protecziun dal clima efficazia.<ref name="Pacala/Solow 2004">Pacala, Stephen e Robert Socolow (2004): "Stabilization Wedges: Solving the Climate Problem for the Next 50 Years with Current Technologies", en: "Science" 305, 14 d’avust, p. 968–972 (PDF)</ref> Ina rolla impurtanta giogan qua spezialmain las energias regenerablas. Las difficultads existentas ed oravant tut ils custs d’ina tala strategia d’evitaziun frainan fin ussa las investiziuns necessarias. Da l’autra vart han ins stimà ch’ina protecziun dal clima totala custass pli pauc che 1 % dal product social brut mundial (mira survart).

Ultra da quai existan pussaivladads da prestar insatge per la protecziun dal clima cun midar il depurtament individual e la moda da consumar. Tar quellas mesiras s’audan per exempel:

La perscrutaziun dal clima cumpiglia l’observaziun en champagna e l’evaluaziun da datas climatologicas (mesirar temperaturas, datas da precipitaziun, maletgs da satellit, nuschegls da sondagi da glatsch, analisar il depurtament da viandar da diversas spezias d’animals e bler auter). Blers pensan ch’il stgaudament global saja vegnì eruì da models da computer, ma en vardad furman las datas rimnadas en la champagna il coc da la savida davart la midada dal clima.

Ina descripziun da l’istorgia da la scienza davart il stgaudament global chatt’ins tar Spencer R. Weart, directur dal "Center for History of Physics" en ils Stadis Unids da l’America. Tenor el ha probablamain Jean Baptiste Joseph Fourier (1768–1830), in matematicher e fisicher franzos, ‹fundà› la perscrutaziun dal stgaudament global. El ha numnadamain scuvert l’onn 1824 l’effect da serra. John Tyndall, in fisicher britannic, ha pudì trair a niz las lavurs da Fourier ed ha identifitgà l’onn 1862 ils gas responsabels per quest effect – oravant tut vapur d’aua e dioxid carbonic. Passa trenta onns pli tard, l’onn 1896, ha il scienzià svedais Svante Arrhenius (1859–1927) publitgà sco emprim la teoria che la concentraziun da dioxid carbonic en l’atmosfera possia augmentar sur lung temp la temperatura sin la Terra. 

Ils onns 1930 han intgins scienzads dals Stadis Unids remartgà che las temperaturas en lur regiun eran s’auzadas en ils decennis passads. Cun excepziun da singulas vuschs è quest fatg dentant vegnì taxà sco fenomen natiral. Il climatolog tudestg Hermann Flohn è stà l’emprim scienzià en Germania ch’ha rendì attent a la midada dal clima sin basa da datas empiricas. Flohn ha abilità en la Germania naziunalsocialistica e publitgà il 1941 ses emprim artitgel davart il stgaudament global, ‹L’activitad da l’uman sco factur dal clima› – "Die Tätigkeit des Menschen als Klimafaktor" en la "Zeitschrift für Erdkunde". La fin dals onns 1950 è vegnì demussà per l’emprima giada che dioxid carbonic producì artifizialmain possia sa concentrar en l’atmosfera. En quest reguard ha l’American Roger Revelle prestà lavur da piunier sco directur da la "Scripps Institution of Oceanography". Charles David Keeling (1928–2005), medemamain emploià tar quell’instituziun, ha ascendì il 1958 il culm Mauna Loa a Hawai (Big Island) ed ha cumenzà là cun mesiraziuns regularas da la cumpart da CO en l’atmosfera. El ha constatà ina cumpart da dioxid carbonic ch’oscillescha per ca. 5ppm CO en il decurs d’in onn. Quest fenomen è da manar enavos sin la vegetaziun da las grondas surfatschas da l’emisfera dal nord che crescha la primavaira. Malgrà las fluctuaziuns èsi bain spert stà cler che la cumpart totala dal gas da serra en l’atmosfera crescha cuntinuadamain. Omadus fenomens èn bain visibels en la curva da Keeling, denominada tenor ses inventader. Tipic per la curva è il muster da ziczac regular che mussa ensi.

Cun l’appariziun dal moviment ecologic ils onns 1970 è il stgaudament global era daventà enconuschent ad in public pli vast. Tranter ils onns 1940 e 1970 era la Terra sa sfradentada, uschia ch’ils meds da massa han per part rapportà davart l’uschenumnada sfradentada globala. En la scienza eran ins dentant gia lura da l’opiniun che la stgirentada globala chaschunada tras la polluziun da l’aria saja responsabla per la sfradentada. 

Il proxim pass decisiv è stà collià cun il svilup dal computer. Ins ha scrit emprims programs per furmar models dal clima e quels han cumenzà a simular l’effect d’ina concentraziun da CO augmentada en l’atmosfera. Il 1988, fin lura l’onn il pli chaud dapi las registraziuns, ha la cuminanza dals stadis internaziunala la finala endrizzà in gremi scientific che duai analisar sistematicamain ils effects da las activitads umanas sin il clima: l’"Intergovernmental Panel on Climate Change" (IPCC).

L’activitad principala da l’IPCC è d’edir rapports scientifics per mauns da las regenzas incumbensadras. Per quests rapports vegnan mintgamai examinadas e resumadas pliras millis contribuziuns scientificas. L’ultima resumaziun, il quart rapport d’evaluaziun da l’IPCC, è vegnida publitgada l’onn 2007. Il proxim rapport è previs per il 2013. 

Ils rapports pon vegnir considerads sco ina represchentaziun d’ina posiziun da consens entaifer la climatologia, cunquai ch’els prendan ensemen tut ils resultats e las infurmaziuns relevantas or da publicaziuns dal fatg. Quest consens exemplifitgescha er in essai da Naomi Oreskes, professuressa per istorgia e studis da scienza a San Diego. Tenor ella na chatt’ins en nagin dals 928 abstracts or d’ina banca da datas scientifica cun il chavazzin "global climate change" in text che cuntraschess fundamentalmain a las tesas da l’IPCC. Il ferm consens è er daventà evident l’onn 2005 en ina posiziun communabla da las academias naziunalas da las scienzas da tut il pajais da G8 sco era da l’India, da la Brasilia e da la China ch’al confirmeschan cleramain.

En il quart rapport da l’IPCC vegn prognostitgà fin il 2100 in auzament da la temperatura d’aria datiers al plaun da 1,1 °C fin 6,4 °C ed in auzament dal livel da la mar da 0,19 m fin 0,58 m. Il motiv principal per il stgaudament da la Terra èn cun ina probabilitad da passa 90 % ‹fitg probablamain› las emissiuns umanas da gas da serra. L’IPCC resguarda era las consequenzas per la civilisaziun chaschunadas da la midada dal clima e cumpareglia ils custs da las consequenzas spetgadas cun ils custs da las mesiras proponidas. Las calculaziuns da l’IPCC dal stgaudament probabel futur sa basan sin divers models da clima. Totalmain èn vegnidas fatgas 400 simulaziun calculadas dal computer. Tut tenor las supposiziuns da basa resultan differentas massas da gas da serra ed aerosols che vegnan producids da l’uman. Las datas resguardan era las prognosas da models economics. 

Cunquai ch’in mund da reserva ans manca per far experiments reals, vegnan utilisads models da computer fitg raffinads per calcular il clima global dal futur. Quels fan diever da ‹super-computers› ordvart efficazis per modellar il clima en in temp cunvegnent. Auter proceda il project "ClimatePrediction.net" che recurra al model da la calculaziun distribuida (u calculaziun decentralisada). Quest model dovra la capacitad da calcular betg nizzegiada sin dieschmillis da computers per pussibilitar uschè blers percurs da models da clima sco pussaivel. 

Pervia da la cumplexitad dal sistem dal clima è la calculaziun cun agid da models liada a grondas intschertezzas. Ma la modellaziun dal clima sa sviluppa cuntinuadamain. Per cumprovar quai èn differents models da clima vegnids duvrads per reproducir il decurs istoric dal clima en il decurs dal 20avel tschientaner. Damai ch’ils resultats èn stads vaira corrects, pon era las prognosas per il 21avel tschientaner vegnir considerads sco plausiblas. 

Sper ils gas da serra en l’atmosfera vegnan resguardads en ils models da clima spezialmain aerosols, nivels, l’ozon ed effects vicendaivels cun ils oceans sco era l’influenza da midadas solaras. En pli vegn prendì resguard sin las stagiuns u la midada da di e notg e sin ulteriurs elements climatics sco per exempel erupziuns da vulcans, undas da chaliras u El Niños (midadas da la temperatura en las mars). En ina retschertga fatga il 2006 tranter 133 perscrutaders dal clima tudestgs han 17 % inditgà che las premissas empiricas e teoreticas per calcular il clima sajan ‹oz gia accumplidas›. 67 % eran da l’avis che las premissas ‹na sajan anc betg accumpliblas, ma realisablas en il futur›. Be 8 % dals perscrutaders eran da l’avis che questa finamira saja ‹da principi betg realisabla› ed ils 8 % restants n’avevan nagin’opiniun en chaussa. Sin l’entir mund vegn retschertgà intensivamain per optimar ils models da clima. 






</doc>
<doc id="7754" url="https://rm.wikipedia.org/wiki?curid=7754" title="Antonija Šola">
Antonija Šola

Antonija Šola (* ils 5 da zercladur 1979 a Zagreb, Jugoslavia, ozendi Croazia) è in'actura, chantadura da pop e chantautura croata.

Antonija Šola è naschida l'onn 1979 a Zagreb sco figlia da Kaja e Marko Šola. Ella ha passentà sia uffanza a Pula e Bjelovar. A Zagreb ha ella studegià cun success sociologia e croatistica. L'onn 1998 è ella sa participada a la concurrenza per la Miss Croazia. Dapi il 1994 gioga ella la rolla da Tina Bauer-Fijan en la seria sentimentala croata "Zabranjena Ljubav" ("Amur scumandada") sin RTL Televizija. L'onn 2007 ha ella giugà ina rolla ospitanta sco chantadura en la seria televisiva croata "Nad Lipom 35". Malgrà che Antonija Šola è principalmain in'actura, ha ella fin ussa cumponì cun success ils texts per dudesch albums musicals sco era per tredesch chanzuns ch'èn vegnidas chantadas a festivals da musica croats. Sco chantadura ha ella cumpilà pliras cumposiziuns, per exempel per Toše Proeski, cun il qual è cumparida diversas giadas sco duett.

L'onn 2008 ha ella chantà al festival da musica croata Dora che è en il medem mument era la preselecziun croata per l'Eurovision Song Contest. Cun sia chanzun "Gdje je srce tu je dom" (Nua ch'è il cor, è era il dachasa) ha ella obtegnì medem blers puncts sco ils gudagnaders Kraljevi ulice & 75 Cents, ma els han gudagnà perquai ch'els han retschet pli bleras vuschs da la giuria che Antonija Šola e las vuschs da la giuria decidan en il cas da paritad.

Plinavant ha ella gudagnà il festival da musica macedon Ohrid Fest 2008 cun la chanzun "Božji pat" ("Божји пат", Senda da Dieu) ch'è la translaziun macedona da ses hit croat "Nebu pod oblak".

Ultra da quai collavura ella cun chantauturs, musicists e producents da la Croazia, da la Slovenia, e da la Bosnia-Erzegovina.

Las versiuns da karaoke da sias chanzuns pon ins chargiar giu da sia website.






</doc>
<doc id="7760" url="https://rm.wikipedia.org/wiki?curid=7760" title="René Schnoz">
René Schnoz

René Schnoz (* 1966) è in actur e reschissur rumantsch. El lavura per televisiun e teater.

El è creschì si a Mustér en il Grischun. Suenter la scola mercantila a Cuira ha el visità l'academia d'acturs a Turitg. Suenter ch'el ha gì rollas a Basilea, Oberhausen ed al Neumarkt lavura el libramain ad Aarau, Berna, Turitg e Minca. Dal 2004 enfin il 2008 era el il commember dal Teater Neumarkt a Turitg. Dapi la stad 2008 lavura el puspè independentamain.





</doc>
<doc id="7767" url="https://rm.wikipedia.org/wiki?curid=7767" title="Pajais en svilup">
Pajais en svilup

Tenor encletga generala è in pajais en svilup in stadi che sa chatta areguard ses svilup economic, social e politic sin in nivel relativamain bass. ‹Pajais en svilup› è en pli ina noziun collectiva per stadis che vegnan considerads tenor diever linguistic popular sco ‹paupers›. Tge stadis che duain vegnir attribuids als pajais en svilup dependa dals criteris ch’ins applitgescha per giuditgar il svilup. Il term deriva da la politica d’agid al svilup. Per gronda part acceptan e dovran er ils stadis pertutgads questa noziun. Per l’ina grazia a la tscherna da pleds senza valitaziun, per l’autra perquai che ‹pajais en svilup› è ina denominaziun relativamain nunspecifica. Entaifer la discussiun scientifica vegn il term perencunter discutà a moda cuntraversa. Malgrà diversas emprovas na datti enfin oz nagin concept teoretic sco basa per la noziun. 

Per la noziun ‹pajais en svilup› datti er sinonims sco ‹nord-sid›, ‹stadis industrials e stadis betg industrials›, ‹Terz Mund› u ‹ritg e pover›. Tut quests terms èn per part contestads e vegnan refusads da tscherts experts. Critichers da la noziun ‹pajais en svilup› remartgan per exempel ch’ella sugereschia insatge che n’haja mintgatant gnanc lieu: numnadamain in svilup. In dals critichers ils pli prominents da questa noziun è l’econom svedais Gunnar Myrdal. 

Betg pli usitads èn ils terms ‹pajais sutsviluppads› ("unterentwickelte Länder", "Underdeveloped Countries") sco er ils terms tudestgs ed englais "rückständige Länder" ("Backward Countries") u "nicht-entwickelte Länder" ("Undeveloped Countries"). Quests terms èn cumparids per l’emprima giada en il program da l’ONU da l’onn 1949, els valiteschan dentant fermamain e pon offender abitants da pajais pertutgads. Per quest motiv na vegnan els betg pli duvrads da l’ONU e da la Banca mundiala. En tscherts pajais en svilup vegnan ils terms dentant duvrads aposta per accentuar la situaziun insupportabla e per evitar eufemissems.

A nivel internaziunal n’existan naginas convenziuns linguisticas cleras. Uschia han ins per exempel differenzià suenter in’Assamblea generala da l’ONU l’onn 1971 ils "Least Developed Countries" (LLDC) ed ils "Less Developed Countries" (LDC). Ma betg tut las organisaziuns da l’ONU fan la differenza tranter las duas gruppas. La Direcziun da svilup e da collavuraziun svizra (DSC, tudestg: DEZA) evitescha il pled ‹pajais en svilup› e dovra persuenter la noziun ‹pajais partenaris› ("Partnerländer").

Ils pajais en svilup sezs fan savens diever da l’expressiun ‹nord-sid›. Era il term ‹politica da svilup› vegn remplazzà pli e pli da l’expressiun ‹relaziuns tranter nord e sid›. Questa denominaziun na valitescha betg, cunquai ch’ella inditgescha ina posiziun geografica (era sch’ils pajais en svilup n’èn betg sfurzadamain situads en l’emisfera sid); il medem vala per la noziun ‹il nord›. Il term ‹il vest› sco sinonim per pajais ritgs è dal punct da vista geografic nunprecis; dal rest è el in relict dal temp da la Guerra fraida. 

Cun la noziun ‹stadis industrials› emprov’ins da differenziar linguisticamain stadis industrialisads da pajais en svilup che vulessan daventar stadis industrialisads. L’industrialisaziun istorica da l’Europa na sa lascha dentant betg cumparegliar cun ils process ch’han lieu actualmain en pajais en svilup. Ultra da quai datti in problem cun classifitgar ils pajais industrialisads ch’eran anteriuramain socialists (‹pajais da l’ost›). Quels han bain tuts percurrì l’industrialisaziun, sa chattan dentant per part en in stadi ch’è da taxar sco pover. Ma er per categorisar ils ‹pajais dal vest› n'è il term ‹stadis industrials› betg pli adattà senz’auter: sch’ins cumpareglia en quests stadis la cumpart dal sectur industrial cun quella dal sectur da servetschs stuess ins plitgunsch duvrar oz la noziun ‹stadis da servetschs›. 

La noziun ‹Terz Mund› deriva dals onns tschuncanta ed era oriundamain ina concepziun politica. Questa noziun definiva ils stadis nunalliads che na vulevan betg sa laschar absorbar ideologicamain da la Guerra fraida. Gia avant la fin dal conflict tranter ost e vest, u ditg pli exact a l’entschatta dals onns otganta, vegniva pretendì da desister da l’expressiun ‹Terz Mund›. Ulrich Menzel ha motivà e consolidà questa pretensiun l’onn 1992 en ses cudesch ‹Das Ende der Dritten Welt› cun la tesa ch’il segund mund saja sa schlià e consequentamain na possia era betg pli exister in Terz Mund. Tuttina n’è l’expressiun betg sparida, surtut en il linguatg da mintgadi vegn ella anc duvrada stediamain. 

Las noziuns ‹ritg› e ‹pover› defineschan be insuffizientamain il stadi da svilup d’in pajais. Ellas vegnan per il pli duvradas en connex cun la facultad da persunas singulas. Uschia datti era povradad en pajais cun in’auta entrada media (per exempel en Svizra u en Germania) e ritgezza datti era en pajais en svilup (per exempel en ils pajais ch’exporteschan ieli). 

Cun structuras èn manegiads elements da basa e relaziuns causalas ch’influenzeschan process interns e modas da reacziun d’in sistem. Per ordinari èn facturs fitg differents responsabels per ils problems structurals dals pajais en svilup. Davart ils motivs per questas difficultads ed il nivel da svilup relativamain bass dals pajais pertutgads exista in grond dumber da teorias. Las bleras accentueschan u ils facturs endogens (chaschunads dal pajais sez) u ils facturs exogens (chaschunads d’ordaifer). Las consequenzas da problems structurals sa mussan en general a lung temp; perquai è la finamira primara da la politica da svilup da superar questas difficultads da basa. 

Caracteristic per pajais en svilup è savens lur inabilitad da proveder l’atgna populaziun cun ils bains e servetschs necessaris per viver. Cun auters pleds: l’incapacitad da pussibilitar als abitants ina vita degna d’in uman. La Banca mundiala ha per exempel demussà che la gronda part dals stadis da l’America Latina pudess surmuntar la povradad en massa cun redistribuir ina pitschna part da la ritgezza avant maun. Qua na sa tracti pia betg d’in problem da producziun, mabain d’in problem structural politic. 

Problems structurals na ston dentant betg exnum esser da caracter politic, mabain pon er concerner auters champs (economia, societad, ambient etc.). Uschia maina il sutprovediment da la populaziun a povradad e fom, e qua tras ad ina productivitad reducida. Quai ha per consequenza che la situaziun da provediment vegn anc mendra. La sutalimentaziun cronica impedescha alura il svilup mental e corporal (surtut tar uffants). Cun quai è la capacitad da meglierar l’atgna situaziun cun creativitad u productivitad, pia l’abilitad da sa sviluppar, limitada. Ch’igl è ordvart difficil da surventscher quest circul vizius è evident.

In auter problem structural è la discriminaziun da las dunnas. Quest fatg è vegnì scuvert pli e pli ils ultims onns sco motiv fundamental dals problems dals pajais en svilup. Consequenzas tuttina gravantas po er avair in augment sfranà da la populaziun en cumbinaziun cun problems da svilup gia existents. En citads maina quai a la furmaziun da slums ed a dischoccupaziun, en regiuns ruralas a problems da nutriment sco er ad in’utilisaziun dal terren nunadattada (e savens cumbinada cun grevs donns ecologics). 

Tar ils problems structurals tutgan er consequenzas da crisas d’energia. La crisa d’ieli da l’onn 1973 ha manà ad in’explosiun dal pretsch dal petroli, da la quala ils pajais ch’exporteschan ieli (per la pli gronda part l’OPEC) han profità. Ils pajais industrials ch’importeschan ieli èn stads tant victimas da quest svilup sco er profitaders (sco furniturs dals bains d’investiziun e da consumaziun ch’èn daventads pli e pli dumandads). Ils pajais en svilup ch’han importà ieli n’han dentant betg pudì cumpensar las sperditas cun affars en cuntrapart (sch’ins excluda la reflussiun da chapital dals migrants da lavur) ed èn vegnids franads en lur svilup u schizunt bittads enavos.

Pervia da differents svilups difficils entaifer l’economia mundiala hai era dà durant ils onns otgonta ina sbassada dramatica dals pretschs. Quella ha gì per consequenza che las entradas per chau da pajais sco la Libia u la Nigeria èn sa reducidas a la mesadad. Pajais en svilup èn en general pertutgads pli ferm da crisas d’ieli che pajais industrials ed ins suppona che crisas d’energia futuras vegnian ad esser in ulteriur factur ch’impedeschia lur svilup. 

Tar ils tratgs caracteristics dals pajais en svilup sa tracti da sintoms dals problems structurals descrits survart. Gia dapi ils onns tschuncanta datti las uschenumnadas ‹glistas da tratgs caracteristics› ch’emprovan d’enumerar ils puncts centrals da problems da svilup. I vegn discutà a moda controversa cun tge tratgs caracteristics cuminaivels che pajais en svilup pon vegnir descrits e sch’i dat insumma talas atgnadads cuminaivlas. La critica dal catalog da tratgs caracteristics parta surtut dal fatg che dus pajais en svilup na ston betg necessariamain avair dapli tratgs cuminaivels ch’in pajais en svilup ed in pajais industrial. Era tar singuls pajais industrials pon ins constatar ils tratgs specifics enumerads en la glista. Perquai datti adina puspè dumondas concernent la classificaziun da pajais en svilup. 

Ina gronda part dals tratgs caracteristics economics èn consequenzas directas da la pitschna valur agiuntada en ils pajais en svilup. Uschia lavura per ordinari ina gronda part da la populaziun en il sectur primar, nua ch’i na dat betg in grond augment da la valur da l’economia publica. La paletta d’exportaziun limitada (per exempel bains agrars u resursas mineralas) e l’economia da l’exteriur drizzada vers ils pajais industrials han ragischs en la colonialisaziun d’antruras.

Tratgs caracteristics economics èn:

Blers pajais en svilup èn pertutgads fermamain da problems ecologics. Uschia vegnan il Program da las Naziuns Unidas per l’ambient ed il "World Watch Institute" a la conclusiun che 90 % da la spariziun da spezias, da l’erosiun dal terren e da la runcada dal guaud a nivel global hajan lieu en pajais en svilup. Las resursas natiralas dals pajais en svilup fan part da lur ritgezzas las pli impurtantas e furman uschia per gronda part lur basa d’existenza. Perquai tutgan crisas da l’ambient quests pajais spezialmain ferm.

Tratgs caracteristics gravants areguard l’ecologia èn:

Pervia da las consequenzas che crisas da l’ambient han a nivel global ston ins era reflectar la rolla e la responsabladad ch’ils pajais industrials han tar questas dumondas. In exempel actual da quai è la debatta davart il protocol da Kyoto. 

Il svilup actual da la rata da mortalitad e da la quota da naschientschas ch’ins po observar en blers pajais en svilup sa lascha cumparegliar cun la fasa tempriva dal model da la transiziun demografica. Quai vul dir ch’ins po caracterisar la dinamica da la populaziun cun in’auta quota da naschientschas ed ina rata da mortalitad ch’è bain auta, ma fermamain regressiva (per exempel grazia ad in meglier provediment medicinal). Quai maina ad in augment massiv da la populaziun, accumpagnà d’ina regiuvinaziun extrema da la structura da la populaziun. En cumparegliaziun cun il decurs da la transiziun demografica en ils pajais industrials dad oz vegn la fasa transfurmativa actuala probablamain ad esser caracterisada da ratas da mortalitad che sa sbassan anc pli spert, perquai ch’ils pajais en svilup pon profitar da la savida medicinala ch’è gia avant maun. Pandemias dal temp modern ch’èn sa derasadas considerablamain en intgins pajais en svilup (en la Botswana èn circa 40 % dals creschids infectads cun HIV), pon dentant disturbar quest svilup ed auzar las ratas da mortalitad. En in tal cas ha la piramida da la populaziun la furma d’ina ura da sablun. Pertutgada è en spezial la part da la populaziun ch’è economicamain la pli activa, uschia che la productivitad economica dal pajais vegn danovamain sminuida. 

Tratgs caracteristics demografics èn: 

Las cundiziuns sanitaras da la populaziun en pajais en svilup èn savens problematicas. Quai sa mussa per exempel a maun d’ina curta durada probabla da vita e dad in’auta mortalitad d’uffants pitschens (ch’è dentant fermamain degressiva). Per motivs da l’igiena manglusa è la populaziun en quartiers da povers suttaposta spezialmain a malsognas ed epidemias. 

Exempels per tratgs caracteristics areguard la sanadad publica èn:

Il term ‹sociocultural› designescha las demananzas culturalas, religiusas e socialas d’ina populaziun. In tratg sociocultural d’intgins pajais en svilup è la discriminaziun da las dunnas. Cun quai vegnan potenzials da svilup bloccads. Era il cumportament economic d’ina classa sociala ritga ch’impedescha il svilup po esser in element caracteristic.

Tratgs caracteristics socioculturals èn:

Ils problems politics dals pajais en svilup vegnan puspè resguardads pli ferm dapi la fin dals onns otganta. Quels pon esser la consequenza da l’inabilitad statala e d’ina politica inadattada tras la classa regenta, ma era l’effect da mancanza d’effizienza e stabilitad da las instituziuns politicas e d’ina preschientscha insuffizienta dal stadi en las provinzas. Schebain in sistem politic funcziuna, dependa plinavant da la cultura politica d’in pajais. Latiers vegn la corrupziun ch’ha per consequenza ch’entradas publicas na vegnan betg duvradas per programs da svilup, mabain per auters intents. 

Ulteriurs tratgs caracteristics areguard la politica èn:

Las glistas da tratgs caracteristics cumpiglian per il solit er ils puncts ‹dotaziun da facturs insuffizienta› u ‹mancanza da chapital›. Cun la dotaziun da facturs insuffizienta èn manegiads tratgs geodeterministics: cundiziuns climaticas disfavuraivlas, mancanza da terren (per exempel en il cas d’in stadi insular), in manco da ritgezzas natiralas, l’isolaziun entras la posiziun continentala (muntognas, nagin access a la mar) e.u.v.

Critichers dubiteschan che la dotaziun da facturs insuffizienta u la mancanza da chapital d’in pajais sajan necessariamain indizis per ses status sco pajais en svilup. La mancanza da facturs economics e da chapital po per exempel vegnir cumpensada cun autras mesiras. Ma era la conclusiun cuntraria n’è betg adina giustifitgada: l’existenza da tschertas cundiziuns natiralas sco il clima, il funs u en spezial las materias primas na maina betg automaticamain ad in svilup. Quel dependa plitost da l’elavuraziun da materias primas ch’ha pir per consequenza ina valur agiuntada pli auta. Plinavant è era decisiva ina politica capabla che po transfurmar la ritgezza da materias primas en svilup. 

Savens vegn la mancanza da chapital era suraccentuada. L’existenza da chapital na decida anc betg davart il svilup d’in pajais (exempel: stadis ch’exporteschan ieli). Suandants puncts impedeschan in svilup positiv, era sch’il chapital è avant maun:


La classificaziun dals pajais en svilup en stadis-LDC e stadis-LLDC è vegnida definida a chaschun dad in’Assamblea generala da l’ONU l’onn 1971. Suenter ina refurma da l’onn 1991 succeda la separaziun dals stadis-LLDC tenor quatter criteris: 


Quest sistem da classificaziun giauda in aut grad d’acceptanza. Crititgà vegn sin il pli l’indicatur static dal dumber da la populaziun. Quel ha per consequenza che la classificaziun po dir pauc davart la repartiziun reala da la povradad sin il mund. In auter problem furma il privel che la politica instrumentaliseschia questa classificaziun. En pli vegn remartgà ch’i saja relativamain cumplitgà d’erurir ils singuls criteris. 

La recepziun en la glista dals stadis-LLDC po senz’auter esser giavischada da vart dal stadi pertutgà. La qualitad da l’agid da svilup dals pajais donaturs vegn numnadamain savens giuditgada tenor ils pajaments als stadis-LLDC. En cumparegliaziun cun ils stadis-LDC survegnan quels pli tgunsch contribuziuns ch’els na ston betg pajar enavos ("Grants") u credits a meglras cundiziuns ("International Development Association", IDA).

Davos las abreviaziuns MSAC, LLDC e SIDS sa zuppentan ulteriuras classificaziuns da l’ONU. La noziun MSAC ("Most Seriously Affected Countries") è naschida en consequenza da la crisa d’ieli l’onn 1973 e designescha in program spezial da l’ONU per ils pajais pertutgads il pli ferm. Questa sutdivisiun è sparida or dal vocabulari da l’ONU vers la fin dals onns otganta. Restadas èn las noziuns LLDC e SIDS.

LLDC ("Landlocked Developing Countries", betg da scumbigliar cun ils stadis-LLDC descrits survart) vegnan numnads pajais ch’han in commerzi cun l’exteriur che patescha fermamain pervia da lur posiziun lontana da la riva. A quels appartegnan oravant tut la Ruanda, il Burundi, il Nepal u en l’America dal Sid per exempel la Bolivia. Entras lur posiziun disfavuraivla po il pretsch tant d’imports sco d’exports s’augmentar considerablamain.

Ils SIDS ("Small Island Developing States") èn pli tard sa furmads a l’AOSIS (Association of Small Island States). Lur commembers represchentan interess communabels da pitschens stadis en svilup insulars. Ina tematica actuala è l’auzament dal livel da la mar èn consequenza dal stgaudament global.

L’onn 1990 è vegnì fatg l’emprova dal Program da svilup da las Naziuns Unidas ("United Nations Development Programme", UNDP) da concepir ina cuntraproposta al concept economic da la Banca mundiala. La finamira dal HDI è da resguardar pli ferm facturs socials. Quest indicatur vegn publitgà en il "Human Development Report" (HDR) che vegn edì mintg’onn da l’UNDP. 
Il HDI è vegnì crititgà per motivs politics: gruppas da dunnas han deplorà la buna posiziun dal Giapun, pajais da l’Asia Orientala han protestà cunter la valitaziun da la situaziun dals dretgs umans en lur pajais ed auters pajais han reclamà pervia da lur classificaziun en confrunt cun in auter pajais. Sin proposta da l’India na vegn il HDI betg pli menziunà en documents uffizials da l’ONU. 

Cuntrari a la classificaziun da l’ONU en stadis-LDC ed LLDC mesira la Banca mundiala il basegn da sustegn d’in pajais mo cun l’entrada per chau respectivamain tenor il product social brut per chau. Ella differenziescha tranter ‹pajais cun paucas entradas› (LIC; "Low Income Countries") e ‹pajais cun entradas mesaunas› (MIC; "Middle Income Countries"). Ils MIC vegnan latiers anc partids en ina gruppa d’entradas superiura ed ina gruppa d’entradas inferiura. Tenor la classificaziun da l’onn 2004 datti 61 LIC e 93 MIC, tranter quels era intgins pajais da l’Europa Orientala, dal Caucasus e da l’Asia Centrala. 

Tenor il stadi actual munta il limit maximal per ils LIC 765 dollars americans, per ils MIC inferiurs 766-3035 dollars e per ils MIC superiurs 3036-9385 dollars. Ils limits maximals pon dentant variar minimalmain d’onn ad onn ed èn en general vegnids augmentads ils davos onns. Mintgatant dovra la Banca mundiala era la gruppa dals pajais LIFDC ("Low Income Food Deficit Countries") per zavrar entaifer ils LIC pajais cun problems gravants d’alimentaziun. En la classificaziun actuala na figurescha questa noziun dentant betg.

La Banca mundiala dovra la classificaziun tenor entradas per chau sco basa da datas per sia pratica da concessiuns da credit. Ella conceda che questa classificaziun na reflecteschia betg necessariamain il stadi da svilup d’in pajais. Per circumscriver ils pajais en svilup dovran las instituziuns da Bretton-Woods la noziun "Developing Countries". 

Il grond avantatg da la classificaziun da la Banca mundiala è sia structura simpla. I dat dentant savens objecziuns areguard la metodica limitada a las entradas per chau che pon be far constataziuns restrenschidas davart il svilup da singuls pajais. Auter che l’ONU è la Banca mundiala dentant in institut da finanzas e sa limitescha perquai a facturs economics. 

Pervia da la grond’impurtanza da la chargia dals debits ha la Banca mundiala furmà supplementarmain las gruppas SILIC ("Severely Indebted Low-Income Countries") e SIMIC ("Severely Indebted Middle-Income Countries"). Tar ils davos datti anc la sutdivisiun èn ‹indebitads moderadamain› (MIMIC) ed ‹indebitads levamain› (LIMIC).

"Severely Indebted" vul dir che trais da quatter indicaturs surmuntan in tschert cunfin critic. "Moderately Indebted Countries" èn tals che surpassan tar trais da quatter indicaturs 60 % dal cunfin critic, dentant senza cuntanscher quel. Ils ulteriurs stadis vegnan numnads "Less Indebted Countries". Ils quatter indicaturs èn (parantesas = cunfin critic): 
Per il mument èn 45 pajais classifitgads sco "Severely Indebted" e 43 pajais sco "Moderately Indebted". Als davos appartegnan era intgins MIC superiurs sco la Tirchia, l’Argentinia e la Lettonia.

Ils quatter indicaturs-clav circumscrivan bain a moda adequata ils problems essenzials dals pajais en svilup indebitads. Da muntada centrala – e perquai ordvart contestà – è dentant il cunfin critic entaifer quests indicaturs. Durant ils onns novanta na pudeva ina part dals SILIC facticamain betg pli purtar sulet lur chargia dals debits. Els èn perquai vegnids numnads HIPC ("Heavily Indebted Poor Countries") ed integrads en in’iniziativa da sdebitaziun a l’engronda, iniziada da la Banca mundiala e dal Fond monetar internaziunal. L’uschenumnada ‹iniziativa HIPC› cumpiglia per il mument 38 pajais (22 SILIC e 16 ulteriurs stadis cun grondas difficultads finanzialas). 

L’imaginaziun ch’ils pajais ch’exporteschan ieli sajan ‹ritgs› è fallada. Per ordinari sa basa quest maletg incorrect sin ina projecziun da la situaziun dals stadis ritgs e pitschens dal golf. En ina rangaziun che resguarda sper las entradas per chau era indicaturs socials vegnan ils stadis arabs percunter rangads fitg mal. Grazia a lur reservas d’ieli e la politica da l’OPEC han quels bain pudì registrar svilups enorms da las entradas, els n’èn dentant betg stads buns da proveder la populaziun cun bains e servetschs d’impurtanza vitala.

Milliardas gudagnadas cun ieli èn vegnidas impundidas per dievers nunproductivs sco per exempel il luxus u la guerra tranter l’Irac e l’Iran ch’ha durà otg onns. Sco ulteriur effect negativ han reschims marods che na resguardan betg ils dretgs umans pudì sa mantegnair a la pussanza cun cumprar loialitad e protecziun. Exempels spezialmain negativs en quest reguard èn la Nigeria u l’Iran. Pervia da questa situaziun disfortunada vegnan ils pajais ch’exporteschan ieli era numnads ‹fatamorganas dal svilup›. 

Ils pajais ch’exporteschan ieli giogan en tutta cas ina rolla speziala entaifer la gruppa dals pajais en svilup: els possedan in bain ch’ils pajais industrials dovran exnum. Ils stadis da l’OPEC disponan da ca. ¾ da las reservas d’ieli da tut il mund ed en il Proxim Orient sa chattan ⅔ da las reservas globalas. Qua tras resulta ina posiziun surproporziunalmain ferma en la politica mundiala ch’als dat blera pussanza. Ins differenziescha perquai cun buna raschun ils pajais ch’exporteschan ieli dals stadis-LDC e LLDC. Grazia a lur entradas extraordinarias profitan ils exportaders d’ieli d’in potenzial per sa sviluppar ch’auters pajais en svilup n’han betg. Quests pajais vegnan era en l’avegnir a restar relevants per la politica mundiala. Quai en ferm cuntrast cun intgins auters pajais en svilup ch’èn crudads suenter la fin da la Guerra fraida en ina ‹trapla da l’irrelevanza›.

Ils novs pajais industrials ("Newly Industrializing Economies") èn ina gruppa da stadis ch’appartegnevan tradiziunalmain als pajais en svilup, ma ch’han surventschì en il fratemp ils tratgs caracteristics da quels. Perquai vegnan els differenziads dals pajais en svilup e furman in’atgna categoria. La noziun englaisa è naschida durant ils onns setanta e sa referiva oriundamain als ‹Stadis da tigher› asiatics (numnadamain la Corea dal Sid, il Taiwan, il Hongkong ed il Singapur). 

Da differentas varts (Banca mundiala, OECD, Fond monetar internaziunal, Communitad europeica) èn vegnidas elavuradas durant ils ultims decennis glistas cun novs pajais industrials. In’enumeraziun lianta n’exista betg, lur dumber variescha tranter 10 e 30. La Banca mundiala ed il Fond monetar internaziunal (IWF) categoriseschan mintgamai 10 pajais sco novs pajais industrials. L’OECD percunter attribuescha bler dapli pajais a questa categoria. Il "Bundesministerium für wirtschaftliche Zusammenarbeit und Entwicklung" (BMZ) da la Germania e l’Uniun europeica han empruvà da far valair er indicaturs socials e politics, n’èn dentant betg reussids a nivel internaziunal. Sin quai ha il BMZ puspè retratg sia glista che cumpigliava 30 novs pajais industrials, tranter auter l’Ecuador ed il Nicaragua.

Resguardads spezialmain en la classificaziun dals pajais en svilup vegnan ils stadis ch’èn sortids da l’anteriura Uniun sovietica. Suandants motivs pretendan in’atgna gruppa per quests pajais:
Tar ils pajais en transfurmaziun tutgan d’ina vart ils pajais ch’èn daventads ina part da l’emprim mund entras lur integraziun collectiva en l’UE (la Pologna, la Tschechia, l’Ungaria, la Slovachia, la Slovenia, la Lituania, la Lettonia, l’Estonia, la Rumenia e la Bulgaria). Da l’autra vart ils uschenumnads "Newly Declining Countries" (NDC) che restan vinavant exposts a la tensiun tranter declin e stabilisaziun (oravant tut pajais en l’Asia Centrala, per exempel l’Usbekistan). 

Tscherts stadis na pon ins per il mument ni attribuir a l’ina ni a l’autra gruppa. Entras l’augment da pretschs da materias primas è l’economia en il Kasachstan ed Aserbeidschan creschida nominalmain fitg durant ils ultims onns. A tge gruppa che quests dus pajais vegnan ad appartegnair en il futur dependa da la dumonda, schebain els vegnan d’impunder las entradas cun success per diversifitgar l’economia e meglierar il sistem d’educaziun. 

En la Georgia èn vegnidas realisadas ils ultims onns refurmas da l’economia ed ultra da quai profitescha il pajais da la taglia da transit da l’oleoduct da Baku-Tiflis-Ceyhan, inaugurà l’onn 2006. En pli ha il pajais per finamira da daventar commember da l’UE e da la NATO. L’Armenia ha dapi l’onn 2002 ina creschientscha economica d’ina procentuala da duas cifras. Dapi la terminaziun da l’emprima fasa da l’extensiun a l’ost s’interessa l’UE pli e pli per il Caucasus (pli exact: per la Georgia, l’Armenia e l’Aserbeidschan). En il rom da la ‹politica da vischinadi europeica› ("Europäische Nachbarschaftspolitik") vegnan concludids contracts da partenadi e da cooperaziun cun ils trais pajais numnads.

Entras conflicts violents e sanguinus dals onns novanta è sa furmada la gruppa dals stadis ch’han disditg. Il term cumpara per l’emprima giada en in artitgel da "Le monde diplomatique" da l’onn 1999. Quests pajais èn caracterisads d’in collaps cumplet da l’apparat statal. Il stadi (u il rest da quel) n’è betg pli abel da controllar ses territori, na porscha nagins servetschs publics pli ed in urden politic n’è betg pli visibel. Cun quai crodan ils pajais or da la domena da las teorias da svilup ed ord vista da la politica d’agid da svilup. Ad els appartegnan surtut pajais africans sco per exempel la Republica democratica dal Congo, la Liberia, la Somalia u la Sierra Leone. Ultra da quai effectuescha il vacum dad urden statal exigenzas spezialas per la politica d’agid da svilup e per la politica da segirezza, cun quai che las crisas da quels pajais pericliteschan il svilup e la segirezza d’entiras regiuns e finalmain da l’entir mund (terrorissem internaziunal). En tge maniera proceder cun tals pajais n’è anc betg cler a nivel da la politica mundiala. 

Sco descrit en l’artitgel, hai dà en il decurs dals ultims 50 onns numerusas propostas da categorisar ils pajais en svilup. Intginas classificaziuns accentueschan facturs economics (Banca mundiala), autras resguardan a moda cumplexa facturs socials (ONU). In’intenziun ordvart ambiziusa prosegua il "Human Development Index" (HDI) ch’emprova da mesirar il svilup uman.

Parallel a questas classificaziuns generalas èn vegnidas formuladas numerusas sutgruppas per motivs politics, economics u strategics (stadis da la SIS u da l’OPEC). I dat anc ulteriuras gruppaziuns sco ils G-77 u il moviment dals stadis che n’appartegna betg ad in bloc politic; da vulair descriver tut quellas surpassass dentant il rom da quest artitgel.

L’eterogenitad dals differents puncts da partenza per la classificaziun ed il caos da noziuns mussa ch’ils pajais en svilup èn la finala uschè differents sco ils pajais industrials sezs. Facticamain sa chattan tut ils pajais da quest mund insanua en il spazi tranter las noziuns nunexactas ‹ritg› e ‹pover›. Tut tenor sch’il center da l’interess è plitost focusà a facturs economics, socials, politics u ecologics, sa mida la rangaziun dals pajais. Pervia da quai n’èn las metodas da classificaziun tuttina betg senza valita. Ellas furman in agid d’orientaziun valabel per definir tgenins pajais ch’èn en cumparaziun cun auters plitost ‹ritgs› u plitost ‹povers›. Quai na serva betg mo ad intents da studi, mabain gida er en la pratica da la politica d’agid da svilup, cunquai ch’ils pajais donaturs e las organisaziuns multilateralas sa stentan da sustegnair ils pajais ch’èn effectivamain ils pli povers. 

Las classificaziuns numnadas sa basan tuttas sin datas generalas da las singulas economias publicas e pon perquai be declerar connex macroeconomics. Ellas relatan percunter nagut davart las differenzas socialas ed economicas entaifer in pajais. Spezialmain en pajais en svilup èn las disparitads internas savens pli grondas che quellas tranter ils singuls stadis. Svilup è ina noziun fitg cumplexa e pli ch’ins emprova da generalisar ella e pli pauc ch’ins po declerar cun ella. 




</doc>
<doc id="7772" url="https://rm.wikipedia.org/wiki?curid=7772" title="Pretoria">
Pretoria

Pretoria è ina da las trais chapitalas da l'Africa dal Sid. La citad fa part da l'area metropolitana da Tshwane ed è situada al nord da la provinza da Gauteng. Pretoria è la chapitala administrativa da l'Africa dal Sid, Citad dal Cap è la chapitala legislativa e Bloemfontein è quella giudiziala.

In comité uffizial ha approvà ils 26 da matg 2005 la midada dal num en Tshwane che vegn gia duvrà en l'area metropolitana da la quala la citad fa part. Questa midada dal num n'è dentant anc betg vegnida approvada da part dal guvern central.

Il club da rugby a 15 da la citad, ils Bulls, è campiun dal campiunadi Super 14. A Pretoria sa chatta il Loftus Versfeld Stadium, in dals lieus d'occurrenza dal Campiunadi mundial da ballape 2010.


</doc>
<doc id="7774" url="https://rm.wikipedia.org/wiki?curid=7774" title="Johanna Spyri">
Johanna Spyri

Johanna Louise Spyri, naschida Heusser (Hirzel, 12 gün 1827 - Turich, 7 lügl 1901) eira üna scriptüra svizra da cudeschs pella giventüna. Ella es la creatura da la renumneda figüra literara da "Heidi".

Johanna Heusser eira la quarta dals ses figls dal meidi Johann Jacob Heusser e da la poetessa Meta Heusser-Schweizer, e naschit e creschit sü a Hirzel, üna vschinauncha i'l Chantun Turich. Dal 1852 maridet a Johann Bernhard Spyri, ün advocat, schurnalist - e pü tard nuder - naschieu a Turich, chi faiva part dal ravuogl d'amihs il pü stret da Richard Wagner illa cited svizra.
Il prüm raquint da Johanna Spyri füt "Ein Blatt auf Vronys Grab", publicho dal 1871. Dal 1880 scrivet ella "Heidis Lehr- und Wanderjahre", chi vet fich success in tuot il muond, scu'l seguond volüm, "Heidi kann brauchen was es gelernt hat", gnieu our zieva ün an. Il cudesch "Heidi" es eir hos ün dals pü lets e tradüts dal muond; ad es gnit fat bgers films e films da disegns sün que.
Tuot las lavuors da Johanna Spyri daun ün sguard critic da la Svizra e da las cundiziuns da vita düraunt la prüma perioda industriela. Pustüt tgnaiva'la a cour la sort da giuvnas ed iffaunts, perche cha la megldra part da sieus cudeschs ho scu suottitul "Eine Geschichte für Kinder und auch für Solche, welche die Kinder lieb haben" ("Ün'istorgia per iffaunts ed eir per chi chi ho gugent als iffaunts"). Per que haun sieus raquints ün interess na be litterar, ma eir sociel e istoric.
Traunter 1871 e 1901 publichet ella 31 cudeschs, 27 volüms da raquints e 4 broschuras: in tuot 48 raquints.
Johanna Spyri murit dal 1901 a Turich; ella gnit sepulida i'l sunteri turichais da Sihlfeld, scu otras persunas svizras renumnedas.
Sia ierta vain conserveda da l'Institut svizzer giuventüna e medias da Turich.






</doc>
<doc id="7778" url="https://rm.wikipedia.org/wiki?curid=7778" title="Der Golem">
Der Golem

Der Golem è il titel d'in roman da 20 chapitels da Gustav Meyrink. El è cumparì l'emprima giada ils onns 1913-14 sco roman da cuntinuaziun en il magazin "Die weißen Blätter" ed l’onn 1915 en furma da cudesch. 

Baud 20avel tschientaner: Il raquintader anonim da l'istorgia, ch'è sin visita a Prag, legia avant che ir a letg in cudesch sur la vita dal Buddha Gorma e siemia fitg malruassaivel. El sto anc ina giada viver chaussas ch’èn capitadas avant 30 onns en il quartier da gidieus da Prag. 

Uschia surprenda el l'identitad dal entagliader da crappa ed reparader dad antiquitads Athanasius Pernath che viva enturn 1890/1891 en il ghetto a Prag. Il raquintader survegn pli e pli access al passà ed a l’intern dad Pernath ed entaupa la fin sa sez. 

En l'abitaziun da Pernath vegn nunspetgadamain in signur che sa deporta sco sch'el fiss da chasa là e che na salida betg e na prenda betg giu il chapè. El tira in cudesch cun in cuverta da metal or da sia tastga. L’iniziala I l’entschatta dal chapitel "Ibbur" (engravidada da l’olma, "Seelenschwängerung") sto vegnir restaurada. Pernath legia il chapitel misterius. Sco in spiert è il visitader puspè svanì. Bain spert suppona Pernath, ch’il client misterius saja la creatira ord las ditgas, il Golem, dal qual ins di ch’el visitia mintga 33 onns Prag. Rabbi Löw duai avair stgaffì en il 1580 a la riva da la Moldau or da arschiglia tenor perscripziuns persas da la Kabbala, perquai ch’el giavischava in gidanter, che protegia ils gidieus. 

Dad uss ennà vegn la vita da Pernath tut in tranter l'auter. El vegn involvì en diversas intrigas e ha adina puspè allucinaziuns. Betg be ch'i capitan curiusas chaussas ch'el na chapescha betg, mabain vegn el era involvì en il plan da vendetga dal student da medischina Charousek cunter ses bab illegitim, il targlinant Aaron Wassertrum, che n’accepta betg el. Plinavant emprenda el ad enconuscher l'archivar Hillel, che è adina là sche Pernath dovra agid, ed sia feglia Mirjam, en la quala el s'inamurescha. 

En ina chombra da la chasa vischinanta chatta Pernath ina porta e vegn en ina chombra engiatrada, la "chombra senza access", ch’el renconuscha tenor las descripziuns sco il dachasa dal Golem. In gieu da troccas prenda tut sia attenziun, cunzunt l’emprima charta, il Pagat. El sa regorda d'avair malegià sez questa charta avant onns. Tuttenina crai el da sa seser visavi a sa sez. 

Ses inscunter cun il Golem, che cumpara sco dubel dal carstgaun, resultan en il giavisch ed la speranza, da retschaiver in Jau immortal. 

Entras in cumplott da Wassertrum vegn suspectà ch’el haja mazzà insatgi e sto ir en praschun, nua ch'el pirescha e dat si tut la speranza, enfin ch'el vegn lascha liber suenter sis mais tut nunspetgadamain e senta che la part dal ghetto, en la quala el aveva vivì è vegnida stgarpada giu. Ses amis da pli baud tschertga el senza success. Cun empruvar da tschertgar Hillel ed Mirjam, ch’el suppona en la "chombra senza access", sa lascha el ir giu cun ina suga dal tetg tar la fanestra cun ina giatrera. La suga rumpa ed el dat giu sin la sulada. 

Cura ch’il raquintader sa dasda puspè, chatta el in chapè scumbigliada cun si il num "Athanasius Pernath". Tar sias retschertgas chatta el ulteriurs indizis dal siemià en la realitad. La fin, cura ch’il raquintader s’inscuntra cun ses Jau siemià, resta intschert con vardad ch’era en il siemià. 

Il “Golem” da Meyrink vala sco classicher da la litteratura fantastica. I na sa tracta betg dad ina adattaziun da la ditga gidieua dal Golem en il senn pli stretg, mabain dad in maletg da siemi impressiunistic avant il fund da la ditga, che è quasi premissa per il lectur. La figura da titel na cumpara betg en il roman, con fitg che il raquintader sez surprenda en fasas questa rolla resta avert. 

Malgrà che tschantschas dian auter, è nagin dals films dal Golem da Paul Wegener in film dal roman da Meyrink, era betg il pli enconuschent, il qual ch'è vegnì producì l’onn 1920 ensemmen cun Carl Boese "Der Golem – wie er in die Welt kam". Ils films tractan plitost la ditga dal Golem sez, medemamain uschia il film "Le Golem" da Julien Duvivier or da l'onn 1936.



</doc>
<doc id="7779" url="https://rm.wikipedia.org/wiki?curid=7779" title="Gustav Meyrink">
Gustav Meyrink

Gustav Meyrink (atgnamain "Gustav Meyer", mintgatant era "G. Meyrinck", * 19 da schaner 1868, † ils 4 da december 1932 a Starnberg), era in scrivent austriac. 

Gustav Meyrink è naschì ils 19 da schaner 1868 a Vienna. El era il figl illegitim dal minister statal Karl von Varnbüler e da l’actura da la curt gidieua Maria Meyer. Perquai che la mamma veva savens da midar plazza da lavur, stueva Meyrink savens midar la scola. Cun 15 onns è Meyrink lura vegnì a Prag, nua ch’el ha terminà il gimnasi e fatg la scola mercantila. 

Cura ch’el lava far cun 23 onns ina fin a sia vita, ha el chattà in magazin che sa fatschenta cun fenomens paranormals. El ha cumenzà a s’interessar per tut ils champs da l’occult ed era commember en blers urdens spirituals. El crai da sentir en l’atmosfera dal Prag vegl la preschientscha da forzas surnatiralas. Bainbaud vegn el center da questa scena e banchier cun success. 

Il proxim decenni daventa dentant in debachel per Meyrink: Sia emprima letg, che cuzzava da 1892 enfin 1905, era para ina decisiun fallada. Suenter ch’el era trais mais en praschun pervia insulta ed il suspect ch’el veva supprimì raps ha el bandunà Prag. Ruinà commerzialmain e social ed corporalmain flaivel va el a Vienna. 

A Vienna entschaiva sia carriera litterara cun la publicaziun da "Der heisse Soldat" en il magazin da satira "Der liebe Augustin". El marida 1905 Philomena Bernth che survegn dus uffants dad el. 

Cunquai ch’el scriveva per magazins da satira ha el fatg ina massa inimi. El era in inimi da la classa da la societad possedenta. El è sa fatgs legher savens surda la polizia ed la giustia. Intginas ovras fitg satiricas èn schizunt vegnidas scumandadas. Durant quest temps fa el plirs viadis en tut il mund. Internamain vegn il conflict tranter sia derivanza illegitima ed sia relaziun stretga cun sia mamma adina pli gronds. 

Per megliurar sia situaziun finanziala, translatescha el ina gronda part da l’ovra da Charles Dickens. Ses emprim roman, Der Golem, vegn publitgà en relaziun cun grondas stentas da reclama e daventa in grond success. Meyrink emprova da descriver en sias ovras ses maletg spiritual dal mund. El tematisescha las patratgs da bleras religiuns ed uniuns spiritualas, ils problems tranter ils pievels. In grond interess ha el era vid las grondas tradiziuns da l’orient extrem (perquai daventa el era l’onn 1927 budist). 

Cun il temp sa senta el dentant adina pli fitg sco il profet da las scienzas stgiras. En sias ovras emprova el perquai adina da far in equiliber tranter il livel real-raschunaivel ed il livel surnatiral-transcendental. El sa senta "a la sava a l’auter mund" ("An der Schwelle des Jenseits"), sco el sa titulescha 1923 sez. L’onn 1932 mora el lura ils 4 da december a Starnberg. 






</doc>
<doc id="7782" url="https://rm.wikipedia.org/wiki?curid=7782" title="Friedrich Dürrenmatt">
Friedrich Dürrenmatt

Friedrich Josef Dürrenmatt (* ils 5 da schaner 1921 a Konolfingen; † ils 14 da december 1990 a Neuchâtel) è stà in scriptur, dramaticher e pictur svizzer. 

Friedrich Dürrenmatt è naschì ils 5 da schaner 1921 a Konolfingen, ina vischnanca en il chantun Berna. Ses tat è stà il politicher Ulrich Dürrenmatt, ses bab il plevon protestant dal vitg, Reinhold Dürrenmatt. Trais onns pli tard è naschida sia sora Vroni. L’onn 1935 ha la famiglia dischlocà a Berna, probablamain ord motivs economics. La crisa economica mundiala sentiv’ins da quest temp era en Svizra, uschia che la classa mesauna da burgais è daventada pli paupra. Friedrich Dürrenmatt ha l’emprim visità il gimnasi liber a Berna, pli tard il Humboldtianum, nua ch’el ha fatg la matura l’onn 1941. Dürrenmatt n’è betg stà in enorm bun scolar (nota generala: «malapaina suffizient») ed ha descrit ses temp da scola sco «mender temp da mia vita». El haja midà scola, perquai che la moda d’instrucziun na plaschevi betg ad el, perquai ch’el survegnevi ina massa notas nauschas e perquai ch’el avevi adina puspè dispitas cun ils scolasts. Igl è enconuschent che Dürrenmatt fascheva part l’onn avant la matura dad in’associaziun frontista. Questa commembranza ha el pli tard declerà cun il giavisch da vulair sa distanziar dal bab.

Anc a Konolfingen ha el entschet a malegiar e dissegnar, activitads che han accumpagnà el l’entira vita. Pli tard ha el illustrà intginas da sias ovras, fatg skizzas e creà per part entiras culissas da teater. Ses maletgs èn vegnids exponids ils onns 1976 e 1985 a Neuchâtel e l’onn 1978 a Turitg. Malgrà ses talent da dissegnar ha el entschet a studegiar l’onn 1941 filosofia, scienzas natiralas e germanistica. L’entschatta da ses studi ha Dürrenmatt passentà a Turitg, gia suenter in semester ha el dentant midà a Berna, nua ch’el abitava tar ses geniturs en in’abitaziun da mansarda. Quest’abitaziun ha el decorà cun gronds dissegns vi da las paraids. Quels èn vegnids surmalegiads pli tard e pir scuverts e renovads l’entschatta dals onns novanta. L’onn 1945 ha Dürrenmatt terminà ses studi. La lavur da doctorat davart Søren Kierkegaard è dentant restada incumpletta. 

Ses emprim toc da teater publitgà è naschì ils onns 1945/46: "Es steht geschrieben". L’onn 1947 è questa ‹cumedia› – ch’è en vardad plitost in drama – vegnida preschentada per l’emprima giada. Il medem onn ha Dürrenmatt maridà l’actura Lotti Geissler, ed els dus èn ids a star a Ligerz al Lai da Bienna. Là ha el scrit il roman criminal "Der Richter und sein Henker" cun colliaziuns tar lieus locals sco Lamboing. En las scolas tudestgas tutga quest’ovra oz tar la lectura da standard. 

Ils emprims onns sco scriptur liber èn stads grevs per Dürrenmatt e per sia famiglia da bainbaud tschintg persunas. Lura è la situaziun sa megliurada, cunzunt pervia d’incumbensas da staziuns da radio tudestgas, per las qualas el ha scrit intgins gieus auditivs. Plinavant è la chasa editura Arche daventada durant quest temp si’editura fixa. Dürrenmatt ha cumenzà a scriver romans da detectiv ch’èn per part cumparids en il "Beobachter" sco romans da cuntinuaziun. L’onn 1952 èn ils Dürrenmatts ids a star a Neuchâtel. 

L’onn 1952 è naschì ses toc da teater "Die Ehe des Herrn Mississippi", cun il qual el ha pudì festivar ses emprim grond success sin tribunas da la Germania. Cun sia cumedia "Der Besuch der alten Dame" ha el gì success mundial. Ses toc il pli enconuschent è dentant daventà "Die Physiker" ch’el numna medemamain ina cumedia.

Per si’ovra – che cuntegna sper ils tocs da teater era ina massa romans da detectiv, raquints, gieus auditivs, essais e referats – ha Dürrenmatt survegnì ina massa premis. Tranter auter l’onn 1948 il premi da la fundaziun Welti per il drama "Es steht geschrieben", 1959 il Premi Schiller da la citad da Mannheim, 1960 il Premi grond da Schiller da la Fundaziun svizra da Schiller e 1977 la Medaglia da Buber-Rosenzweig a Frankfurt. L’onn 1969 ha el dastgà retschaiver il titel da docter d’onur da la Temple University a Philadelphia; en pli ha el survegnì promoziuns d’onur a Gerusalem e Nizza. Ils onns sessanta sa chattava ses success en la publicitad sin il zenit. 

Per part ha Dürrenmatt er lavurà sco reschissur da teater: l’emprim a Basilea, suenter in infarct dal cor a la Neue Schauspiel AG a Turitg e finalmain a Düsseldorf. Là èn era dus da ses tocs da teater vegnids preschentads per l’emprima giada. Quai èn "Porträt eines Planeten" e "Titus Andronicus". El ha inscenà pliras represchentaziuns dad atgnas ovras, sco per exempel l’onn 1978 a Vienna il toc "Der Meteor" (scrit 1964/65). 

Ils onns otganta ha Dürrenmatt puspè retschet in premi suenter l’auter, uschia per exempel il Premi statal da l’Austria per litteratura europeana, il Premi Georg-Büchner ed il "Prix Alexei Tolstoi" da l’"Association internationale des Ecrivains de Romans Policiers".

Sco autur critic ha Dürrenmatt prendì posiziun envers la politica internaziunala, e quai en essais, referats e pleds festivs. Exempels èn "Amerika" (1970), il text da pressa "Ich stelle mich hinter Israel" (1973) u in referat a chaschun dal 100avel natalizi dad Albert Einstein. L’onn 1990 ha el tegnì dus pleds davart Václav Havel e Michail Gorbatschow ch’èn cumparids sut il titel "Kants Hoffnung". 

Per l’ediziun da sias ovras en 29 toms (ch’è cumparida en furma liada tar la chasa editura Arche ed en furma da cudeschs da giaglioffa tar la chasa editura Diogenes) ha Dürrenmatt surlavurà las bleras da sias ovras. Dürrenmatt è mai stà da l’opiniun che sias ovras sajan finidas. Durant las preparaziuns per l’ediziun da si’ovra cumpletta è el sa fatschentà intensivamain cun sia moda da lavurar, cun las figuras creadas dad el e cun ils lieus d’acziun. Or da questa lavur è resultada l’ovra da nov parts "Geschichte meiner Schriftstellerei" respectivamain "Stoffe" ch’è cumparida en dus toms ("Labyrinth. Stoffe I–III" 1981 e "Turmbau. Stoffe IV–IX" 1990). Or da manuscrits è vegnì publitgà suenter sia mort ina cuntinuaziun da "Stoffe". 

L’onn 1983 è sia dunna Lotti morta. Bundant in onn pli tard ha Dürrenmatt maridà l’actura, cineasta e schurnalista Charlotte Kerr. Ensemen han els realisà il film "Porträt eines Planeten" ed il toc da teater "Rollenspiele". Ils 14 da december 1990 è Dürrenmatt mort en la vegliadetgna da 69 onns. Kerr ha tractà lur temp communabel en il cudesch "Die Frau im roten Mantel". 

Sumegliant a las teorias dal teater epic da Bertold Brecht che Dürrenmatt ha studegià, vuleva Dürrenmatt crear ina distanza tranter l’aspectatur e quai che capita sin la tribuna. L’aspectatur na dueva betg avair la rolla d’in consument passiv, mabain vegnir animà da pensar activamain. 

Il med da stil preferì da Dürrenmatt era l’alienaziun che metta en dumonda fatgs renconuschids e mussa las cuntradicziuns da las structuras da la societad. Medemamain caracteristics èn elements tragic-grotescs, pia ina colliaziun da chaussas che na paran l’emprim betg colliablas. Cuntrari a Brecht na preschenta Dürrenmatt dentant nagina concepziun dal mund (tar Brecht: marxissem). 

Dürrenmatt ha creà ses agen tip da tragicumedia, ina furma maschadada da la tragedia e la cumedia ch’è tenor Dürrenmatt la «suletta pussaivladad da raquintar las tragedias d’ozendi». La tragedia pretendia numnadamain «culpa, miseria, mesira, survista, responsabladad» per cuntanscher la finamira da la purificaziun dal singul. Quai descriva el en ses text "Theaterprobleme" dal 1955. En il dischurden dal mund modern, uschia Dürrenmatt, vegnia la culpa disfatga ed adossada ad auters. En la moderna funcziunia be il grotesc.



Suenter la mort da Dürrenmatt èn cumparidas las suandantas ovras:




</doc>
<doc id="7784" url="https://rm.wikipedia.org/wiki?curid=7784" title="Lavagna">
Lavagna

Lavagna ("Lavàgna" in l'idiom da la Liguria) es üna vschinauncha taliauna da 13.147 abitants illa Region Liguria, Provinza da Genova.

Lavagna as sviluppa sülla riva d'oriaint dal Mer da la Liguria (u.d. "Riviera di Levante"), illa zona clameda Tigullio. Ella es a 41 km da la cited da Genova. La vschinauncha es divisa da la prosma Chiavari tres il flüm Entella, chi vo aint il mer al cunfin da las duos vschinaunchas.
Als 2007 gnit que deda ad ella la Bindera blova pella buna qualited da l'ova da sieu mer.

Scu oters vih dal territori as sviluppet Lavagna illa eted dals Romauns e vaiva'la nom "Lavania" (pled latin). Il nom es resto na müdo düraunts ils tschientiners, cun excepziun d'üna pitschna müdeda grammaticala (da "ni" a "gn").
Tenor funtaunas istoricas dal lö eira Lavagna ün cuntedi da Carl il Grand e zieva dvantet ella ün pussess dals uvas-chs da Genova. Düraunt il temp d'immez füt ella pussess feudel da la familia Fieschi, chi creent bgers cuntaisas culla Republica da Genova.
Düraunt il 12. tschientiner dvantet Lavagna üna comunaindependenta, eir scha ils Fieschi mantgnaivan la controlla politica dad ella.
Dal 1564 gnit ella plundrageda dal pirat türch Dragut e subit per que grandas devastaziuns scu bgers oters vihs prossems.
Dal 1815, zieva il Congress da Vienna, gnit Lavagna insembel cun tuot la Republica da Genova assegneda al Reginam da Sardegna; davent da 1861 fo'la part da l'Italia.

La vappa da Lavagna es ün s-chüd mellan d'or cun ün'uonda blova ed ün chastè sün ün spelm, sül quêl ad es ün grü grisch. Il motto es "Entella", scu'l flüm da la vschinauncha.
Quista vappa gnit appruveda dal raig d'Italia Umbert I cun decret dals 23 favrer 1890.

Las primas notizchas dad üna baselgia construida i'l lö, inua cha hoz es que San Steivan, sun dal 6. tschientiner: lò eira que eir üna tuor da signels. Dasper la baselgia fettan ils Fieschi construir ün chastè, desdrüt forsa dal 1100 dals sudos da Genova u - pü cu facil - dal 1200 da l'imperatur Fadri II, per as svindicher pervi da sia excomunicaziun fatta dal papa Innocenzi IV, chi faiva part dals Fieschi.
Il prüm crap da la nouva baselgia gnit messa als 15 avuost 1650; ils lavuors vettan fin dal 1668 ed als 18 october 1703 vet la baselgia sia consacraziun.
La baselgio, chi ho duos cluchers, ho trais nevs, bgers uters sün sias duos varts ed ün oter pü grand illa nev centrela; a do eir bgers pittüras da mür e sün taila.

Il sanctuari gnit construieu trunter 1617 e 1631 insembel cunt üna clostra dals fraters Carmelits; il di da sia inauguraziun gnit regaleda üna statua da lain da "Nossaduonna dal Carmel", chi auncha hoz as chatta süll'uter grand.
Zieva l'arriv da Napoleun in Liguria, dal 1799 vettan ils Carmelits davent, perche cha il generel vaiva serro la clostra.
Dal 1806 vet il sanctuari danöv sia funcziun, cun excepziun da la clostra, chi dvantet üna biblioteca.
Illa fatscheda da la baselgia do que ün portun dal 19. tschientiner e be trais fnestras; il sanctuari ho trais nevs cun ses chapellas; ils uters sun fats da marmel da Lavagna. A do eir pittüras da mür da Alessandro Franchi (traunter 1890 e 1900) e Giuseppe Repetto (dal 1860) e purtrets cun rapreschantaziuns senchas.

Dal 13. tschientiner, sülla punt chi traversa'l flüm Entella, daiva que üna chapella da Nossaduonna; punt e chapella gnint mess in uorden da papa Innocenzi IV per fer pü sgüra la via traunter Lavagna e Chiavari.
Dal 1451 dettan ils Fieschi la punt e la chapella als Francescauns, chi vaivan cumpro ün terrain sülla riva orientela dal flüm per construir üna baselgia, illa quela metter l'imegna da Nossaduonna da la Punt. La baselgia gnit inaugureda dal 1492 e l'imegna gnit purteda aint ella dal 1500.
Dal 1564 gnit il sanctuari plündragio dal pirat Dragut, chi però nu purtet davent l'imegna da Nossaduonna.
La Baselgia gnit ingrandida dal 1783 e dal tuot transfurmeda a la fin dal 19. tschientiner in stil neoclassic. Dal 1898 gnit construieu il clucher in stil neogotic e gnint fattas pittüra da mür.

Ella as chatta illa fracziun cun listess nom. Construida dal 1301, gnit que in ün prüm mumaint dedicheda a San Giachem il Grand. Dal 1654 gnit fatta la nouva baselgia, chi gnit dedicheda a Santa Gülia.
Aint ella do que las reliquias da la Sencha, purtedas dal 1724, ün crucifix da lain dal 14. tschientiner, ün tripticon da la Fatscha Sencha dal 16. tschientiner e, in l'apsida, üna tevla da lain cun Santa Gülia e oters Senchs dal 1517.

Ella as chatta illa fracziun Sorlana. Ella es independenta dal 1909.

Quista baselgia es dvanteda üna plaiv independenta dal 1968 e gnit dedicheda a Santa Maria Mama da la Baselgia als 8 settember 1977.

El as chatta illa cited veglia e gnit construieu als 15. tschientiner. Düraunt bger temp gnit el mno da la confraternited da la Senchischma Trinited, chi daiva agüd a la povra glieud, 
liberaiva ils sclevs e dschaivan cults divins pellas ormas dals morts.

Construieu dal 1696 e utiliso in möds differents düraunt ils tschientiners, è'l hoz la chesa cumünela da Lavagna.
Il palazi eira abito da la nobla famiglia Franzoni, ma dal 1797 gnit el occupo dals sudos frances da Napoleun; pervi da las epidemias da l'inizi dal 19. tschientiner dvantet el ün ospidel.
Zieva ch'el gnit abanduno, gnit il palazi cumpro da Lazzaro Repetto, ün pur dal lö emigro in Argentina e, dal 1907 dvantet el ün albierg. Zieva üna petiziun dal pievel dal 1938 cumpret la Vschinauncha da Lavagna il Palazi, chi dvantet uschè la nouva chesa cumünela.

Quist palazi eira üna clostra dals Carmelits, e zieva füt el la chesa cumünela fin 1931. Daspö 1994 è'l la biblioteca cumünela (dedicheda dal 2004 a Giovanni Serbandini), inua ch'a vegnan fat eir manifestaziuns culturelas ed exposiziuns.

Forsa gnit quista tuor construida dals Fieschi düraunt il 16. tschientiner scu tuor da guardgia; zieva dvantet'la üna chesa cun ün mausoleum.
Hoz è'la il lö da la Gallaria artistica da la s-chaglia e la Collecziun Alloiso: ün po vzair ogets fats da s-chaglia e keramica e chats archeologics chattos illa zona. Suot do que ün curtin da stil da Genova, inua ch'a vegnan fat concerts ed exposiziuns.

Ella as chatta illa cited veglia, in via Riboli; ella es ün palazi burgais da trais plauns cun decoraziuns da stil da Genova. Construida düraunt la prüma mited dal 19. tschientiner, è'la üna proprieted da la famiglia Carbone, ma ella vegn mneda dal "Fondo per l'Ambiente Italiano" (Fundaziun pell'ambiaint taliaun). Aint ella do que mobiglia, purtrets ed ogets dals tschientiners traunter 17. e 20. tschientiner.

Ella as chatta aint la Tuor dal vih e vegn mneda da la vschinauncha; a do in tuot 88 chats archeologics da la zona dal Tigullio ed eir keramics e maiolicas dal Renaschimaint chattos düraunt las lavuors da restoraziun da listessa tuor.



L'economia da Lavagna as basa pelpü sül turissem da sted, pustüt illa fracziun Cavi di Lavagna.
I'l territori da la vschinauncha do que bger chevas da crap da plattas; la tevla da craps ütiliseda illas scoulas vegn clameda in Italia "lavagna", perque ch'ella es fatta cun crap da platta da quista vschinauncha.

Lavagna as chatta süll'uschè ditta "Via Aurelia", veglia via da l'eted dals Romauns, chi lia Roma cul cunfin traunter Italia e Frauntscha tar Ventimiglia.
A Lavagna do que eir üna sortida da l'autostreda A12 Genova-Rosignano.

A do üna staziun sülla viafier Genova-Pisa da las "Ferrovie dello Stato" (Viafiers naziunelas taliaunas).


A lavagna do que il "Circolo Nautico Lavagna" (Societed da mer Lavagna), chi fo scoula da vela ed organisescha regattas.


</doc>
<doc id="7810" url="https://rm.wikipedia.org/wiki?curid=7810" title="Lydnevi">
Lydnevi

Lydnevi è ina lingua slava artifiziala ch'è vegnida creada dal linguist tschec Libor Sztemon.

Babnoss:



</doc>
<doc id="7813" url="https://rm.wikipedia.org/wiki?curid=7813" title="La Baroche">
La Baroche

La Baroche e ina vischnanca svizra dal chantun Giura en il district Porrentruy.



</doc>
<doc id="7814" url="https://rm.wikipedia.org/wiki?curid=7814" title="Haute-Ajoie">
Haute-Ajoie

Haute Ajoie e ina vischnanca svizra dal chantun Giura en il district Porrentruy.



</doc>
<doc id="7815" url="https://rm.wikipedia.org/wiki?curid=7815" title="Clos du Doubs">
Clos du Doubs

Clos du Doubs (en patua "Çhô(s) di Doubs") è ina vischnanca svizra dal chantun Giura. Ella fa part dal district da Porrentruy.

La vischnanca è naschida il 1. da schaner 2009 entras la fusiun da las anteriuras vischnancas d'Epauvillers, Epiquerez, Montenol, Montmelon, Ocourt, Saint-Ursanne e Seleute. Las vischnancas d'Epauvillers e Epiquerez appartegnevan avant la fusiun al district da las Francas Muntognas.

La vischnanca furma ensemen cun quella da Soubey la regiun dal Clos du Doubs. Lezza furma in'‹enclava› svizra sin la riva dretga dal Doubs. Questa regiun, che cunsista dals vitgs d'Epiquerez, Epauvillers e Montenol, è savens vegnì considerà sco enclava, damai ch'il dumber da punts sur il Doubs e lur ladezza èn ditg stads insuffizients.

Il cunfin dal vest da la vischnanca è a medem temp il cunfin naziunal tranter la Svizra e la Frantscha.


</doc>
<doc id="7816" url="https://rm.wikipedia.org/wiki?curid=7816" title="Basse-Allaine">
Basse-Allaine

Basse-Allaine e ina vischnanca svizra dal chantun Giura en il district Porrentruy.



</doc>
<doc id="7817" url="https://rm.wikipedia.org/wiki?curid=7817" title="Carstgauns e ratuns">
Carstgauns e ratuns

Il cudisch Carstgauns e ratuns ei in'ovra da Toni Berther, ch'ei comparius sco numer 55 della retscha "Nies tschespet".

Igl ei gest conjunctur’ aulta. Ils commembers dil comite per il svilup turistic a Ridischoras han gest decidiu dad importar ratuns sco attracziun. Ridischoras, in vitg puril ellas Alps, anfla cun la catscha da ratuns finalmein lur magnet da turists extraordinari giavischau.

Plazi, che ha iniziau quell’ idea, organisescha tut, per saver inaugurar igl “iert zoologic” la Primavera. Quella catscha extraordinaria duei haver liug ora “Canals”, la fossa da rumians e curdems da Ridischoras.
Ei vegn fatg differents contracts, e l’ entir’ organisaziun ei fetg buna.
L’ attracziun ei perfetga. Ridischoras ha turists sco aunc mai, tut en tut vegnan scaffidas biaras novas plazzas da lavur, e l’ economia crescha ad in crescher.
Ils onns dil star bein ein denton immediat fini cura che l’ uiara rumpa ora. Negins hosps, e biars ummens che ston far survetsch militar.

En quei caos emblidan tuts ils ratuns, aschia che lezs attacheschan sco bestias fomentadas il vitg ed straunglan giuaden tut che vegn avon lur gnef.
Ils burgheis da ridischoras ston serender el tschaler da schurmetg. Ed il militar vegn inscuntraus e mobilisaus.
Negin tissi gida, la suletta pusseivladad ei d’ arsentar igl entir vitg.

Tgei catastrofa, cura ch’ ils da Ridischoras vegnan ord lur lagugn e vesan, co bu zieghel stat pli sin l’ auter.
Ins habitava en baraccas, tochen che tut ei puspei en peis. Cun subvenziuns dil stadi, e sustegn da quasi tuts vitgs vischinonds baghegian ils da Ridischoras lur vitg a moda bein planisada, fetg moderna. Tut sto esser harmonic cun la cuntrada.
Duront quels onns ha ei dau biars affons, aschia che zatgi stueva occupar quels.

Gudegn, buc oriunds da Ridischoras, muossa a tuts affons, pign e grond, da “far termagls” cun armas.
Igl ei vegniu eregiu novs hotels, implonts da sport, ina nova serenera, ed ina garascha d’ autos sutterrana. Autos ein vegni scumandai el vitg. Ils habitons statan meglier che tochen dacheu.

Sco inauguraziun dalla nova scola media a Ridischoras sepersentan ils affons sco ratuns armai, e schocheschan aschia ils burgheis da Ridischoras

Sinquei ei il patertgar dils da Ridischoras semidaus fundamentalmein. Ins ei vegnius pli amicabels e humans.
Adina puspei ha ei dau innovaziuns sil sectur da purschidas turisticas, denton eisi vegniu fetg russeivel.
Quei ha animau ils da Blabla da suspectar, che Ridischoras haveigi zitgei el tgau-davos, ed han aschia fatg public che Ridischoras hagi puspei ratuns.

Gudegn che ha formau el tschelau ratuns per far circus, ha aschia gest saviu nezegiar quella propaganda per sesez.
Ils burgheis da Ridischoras ein tuttina sesenti malsegirs dapi quei, ed han uss tema d’ ina nov’ attacca da ratuns.
In gi daventa quei nausch siemi verdad, ils ratuns seglian ord mintga ruosna ord lur refugi: La canalisaziun.
La raschun per quei ei denton mo in tiaratriembel.
Ridischoras cala d’ agir offensiv el cumbat per ils hosps jasters, ed investescha ussa era dapli ella cultura indigena, e cumbatta per il mantegniment da lur lungatg minoritar.

Punct culminond ei segiramein l’ arsentaziun dil vitg.
La muntada da quella novella ei segir per ina, ch’ il carstgaun ei buca perfetgs e ch’ el anfla mai ina fin en siu svilup, e per l’ autra, ch’ il carstgaun sto prender risguard da siu contuorn.

Per ordinari vegn discurriu dils burgheis da Ridischoras, e buca da singulas persunas.
Cunquei ha la novella buca biaras persunas prinzipalas. Ell’ emprima part ei quei sulettamein il Plazi.
Ella secunda part surprenda lu era aunc Gudegn ina rolla prinzipala, fertond che Plazi perda adina dapli peisa.
Plinavon vegnan adina puspei numnai burgheis da ridischoras, denton mo per far exempels.

Quei ein per exempel:

Berther dat a negin duns surnaturals. Tuts capeschan denton da far fitschenta ell’ economia.
Sco Enzatgei nunhuman savess’ ins veser il fatsch che tuts gidan in l’auter per contonscher ina finamira communabla e miran buca semplamei per sesez. Da smarvigliar ei era, ch’ ei dat neginas carplinas denter singuls burgheis da Ridischoras.

Igl entir vitg lavura ensemmen per contonscher in ault livel economic.
Quei suenter il prinzipi: “Promover il beinstar general e singul”, cun accent sil beinstar general. Tuts gidan tuts.
Da menziunar ei denton era aunc il “comite per il svilup turistic a Ridischoras”, ch’ ei detg impurtonts.
Conflicts dat ei buca gronds. Cuort ein ils burgheis da Ridischoras secargai encunter Plazi ni era encunter Gudegn.
Ei regia ina concurrenza denter Ridischoras e Blabla.

Ins sa buc exact nua che las acziuns han liug.
Ridischoras ei in vitg ellas Alps. Tut tschels vitgs vischinonds vegnan buca menziunai cun num. In’ excepziun ei „Blabla“. Era New York e Chicago vegnan numnai.

La tiara ei era buc’ enconuschenta. Autras tiaras ni pievels han era buca nums. Sch’ ils da Ridischoras tschontschan da lezs vegn ei pil plindiscurriu dils cotschens, mellens ed alvs.

Cunquei che Berther drova nums da fantasia, ni insumma negins, vul el forsa gir ch’ il liug ei bu principals, mobein igl agir general dil carstgaun.

Sil funs da Ridischoras vegn aun tschintschau da „Canals“ e „Vallatscha“.
Berther metta negina peisa silla descripziun dalla cuntrada.

Il temps d’ acziun ei buca fixaus. A l’ entschatta eis ei unviern, il 20avel tschentaner, circa els onns 60. Ei cuoza gest in temps da conjunctur’ aulta e boom da baghegiar.
Lu dat ei in’ uiara.
La historia cuoza silmeins treis decenis, savess denton esser ch’ ella cuoza aunc entgins decenis dapli.
Il decuors dalla novella ei cronologics.

La novella vegn partgida en treis parts: L’ emprema ha num “Ils ratuns vegnan”, la secunda “Ils affons vegnan” e la tiarza “Ils ratuns tuornan”.

Berther lavura cun in raquintader extradiegenic che descriva quasi tut tgei che schabegia. Ins retscheiva aschia quasi mo midadas generalas.

El drova adina puspei divers mieds stilistics sco anafras, cumperegliaziuns, hiperblas, metonimias, persunificaziuns, asindetons e polisindetons.

El integrescha era parts da poesias dad auters scripturs romontschs. Sco per exempel ina part d’ina poesia da Gian Fontana:
Medemamein vegn era raportau sco ils da Ridischoras contan communablamein las canzuns “Schi ditg che stattan cuolms e vals” ed “E veta nova setrai ella val”.

La baselgia ord granit cun si’ aulta tuor, che stat sin in grep sur il vitg da Ridischoras ei simbol da Ridischoras. Ella simbolisescha era la loschezia e la solidaritad dils da Ridischoras

Las construcziuns ein scretas simpel, ed ein structuradas claramein.

Discuors directs vegnan utilisai da rar.

Screta ei la novella per sursilvan. Per part vegnan duvrai plaids dil lungatg discurriu, sco per exempel “floberts”, ni plaids ch’ ein bucs pli aschi currents.

Il raquintader tschontscha duas gadas schizun direct cul lectur.

Biars cudischs romontschs plain buc aschi bein a mi, pervieda la tematica nuninteressanta, ni perquei che jeu legel insumma buc aschi bugen romontsch.

Cheu eis ei denton auter: Il tema economia ei per mei fetg interessants. Berther mussa era igl effect ch’ il carstgauna ha enviers la natira. Era la moda ed il lungatg da scriver da Berther ein buc aschi stentus.

Cul temps denton setrain las raquentaziuns alla liunga. Ei maunca la tensiun muort muncuonza da discussiuns e da acziuns surprendentas.



</doc>
<doc id="7818" url="https://rm.wikipedia.org/wiki?curid=7818" title="Fein selvadi">
Fein selvadi

Fein selvadi ei in cudisch da novellas da Toni Halter.

Igl ei uost 1939. Ils purs da Tristel ein vida far fein. Teias survegn il camond militaric da serender sil post da rimnada. Mo el reschla pli bugen che survir alla patria. Che siu frar Balzer ha ordinau ad el da far obedientscha al militar, quei ha gidau insumma nuot. Era il proxim gi va Teias buc al militar. Balzer ha sterment dallas consequenzas che quei savess haver. Suenter tscheina han els ina carplina. Teias less untgir ils pugns da Balzer e dat dalla plaunca giuadora. El rumpa ina comba e sto ir en spital. Balzer gi, ch’igl accident seigi capitaus cura che Teias era sin via al survetsch militar. Aschia ha Teias ina stgisa daco ch’el ei buc vegnius tiel post militaric. El spital entaupa el in auter um. Els secapeschan fetg bein. Teias raquenta agl um daco ch’ el lavura tier siu frar ed ha perquei era buca saviu maridar. El sevila sur da Balzer. Lez seigi mai staus engrazieivels per sia lavur e hagi adina giu endretg. Las decisiuns hagi Balzer adina fatg senza dumandar Teias per cussegl. Mo la feglia da Balzer hagi el fetg bugen.

In gi vegn igl um relaschaus e va per gir adia al Teias. Teias raquenta cun larmas els egls co Balzer seigi vegnius ed hagi dumandau el, tgei vacca ch’el recumandassi da vender. Teias ei ventireivels.

Peder Cott ei in nurser sin in’ alp da cunfin. El fuss fetg bugen schuldau. Peder ei denton vegnius renviaus dil survetsch per motivs da sanadad. Sut si’ alp ei in’alp da vaccas. In gi d’uost vesa el in schuldau sin l’alp. Igl ei in desertur. Quel enquera in post da controlla. Il nurser meina igl jester tier sia tegia. El less dar enzatgei endretg da magliar al schuldau ed aschia van els giu tier la tegia d’alp da vaccas. Per buca riscar zatgei, midan els la vestgadira. Il schuldau manegia, che quei seigi buc necessari, mo Peder less exnum purtar in’ uniforma. Cuort avon la tegia trai Peder en l’ uniforma sco ch’ ei s’auda ed entscheiva a cuorer viers la camona. Il schuldau po buc suenter ed auda ch’ il nurser sascogna cun auters avon la tegia. Cura ch’el ei leu, vesa el in um giun plaun, in auter che s’occupa da quel ed in che tegn il nurser a funs. Igl jester enfascha la plaga sil tgau dil blessau. Suenter ch’ els han mess il blessau en letg, raquenta in tgei ch’era schabegiau e ch’il nurser hagi fiers in cusch el tgau al signun. Il schuldau trai en sia uniforma e gi ch’el seigi in desertur. Tschels ein tuts surstai mo il nurser siemia aunc adina d’ haver in’uniforma.

Igl ei ina damaun d’ atun. La neiv ei vegnida tochen sur il vitg. Il catschadur va a catscha. La cuntrada ei solitaria e ruasseivla. El gauda l’intimitad culla natira. Il catschadur fui dalla realitad per mitschar ellas regiuns d’ina praula. Era sch’el setta nuot, gauda el la catscha. El va plaunet ensi, gudend il mument e la natira. Cheu vegn enzatgi auter engiu cun in pass decidiu. El fui dalla neiv e dalla isolaziun per encurir il dumiesti, il dacasa e la canera. El ei possessur e negin encurider sco il catschadur. Ussa vesan ils dus umens in l’auter. Quel che vegn engiu ei in pur. Els ein var tuttina gronds e tuttina vegls, mo en lur intern ed en lur far ein els diltuttafatg differents. Il pur ei adina engaschaus. El ha en egl tut quei ch’ei encuriu e sa buca guder il mument ed ha era prescha dad ir vinavon. Il catschadur mera suenter al pur tochen ch’el svanescha sur il conn giu.

Merens Camiu ei in um da tschunconta. El ei staus biars onns giu Turitg ed haveva luvrau sco maschinist. El ha artau ina mesa casa cun nuegl e quater frusts e tuorna uss anavos en sia patria. El venda treis frusts, il quart tegn el. Quei era in crest, il crest Turmiec. Dallas quater spundas ei ina greppusa, ina teissa sco in tetg-baselgia, ina surcarschida cun uaul da triembel e badugn e mo la davosa ei specia da prada. Sin la cruna sesanfla ina miraglia d’in casti, ina ruina imposanta. El ha in’ idea. L’arrundaziun vegn a duvrar enormas quantitads da crappa e gera per construir las vias. E la miraglia ha crappa avunda. Quei ei la suletta reserva da crappa el contuorn. Quei ch’ el drova ei sulettamein ina maschina da rumper crappa, in mulin da gera. Aschia ha el cumprau in mulin da gera. Merens gi als auters dil vitg tgei ch’ el ha el senn da far pér cura ch’ il mulin ei arrivaus, perquei ch’el vegn buca da transportar ed installar quella maschina persuls. Ils umens scrolan mo il tgau davart quels plans. Entochen che Merens paga lur lavur eis ei ad els tuttina tgei ch’el fa.

Cura che tut ei installau, entscheiva Merens a luvrar. La maschina fa ina nungetga canera. Adina puspei vegnan glieud marvigliusa sperasvi. In gi fa il scolast ina viseta a Merens. El ei ord la suna, perquei che Merens less devastar il casti. Il scolast cusseglia a Merens da calar immediat cun devastar il monument historic ni ch’el vegni en perschun. Perquei ch’ il crest s’auda ad el, ei Merens perschuadius ch’ei seigi siu dretg d’ astgar far cun la ruina tgei ch’ el less. El lavura vinavon.

La sera ell’ ustria ein tuts encunter il cunfar da Merens. Ils proxims gis vegn el buca disturbaus en sia lavur. El less siglientar la ruina. Ina sera anfla Merens ina brev avon sia casa. La suprastonza communala admonescha Merens da schar cumbien il casti. Enaquella vegn Giuli, in mat da 20 onns, sperasvi. Els enconuschan in l’auter fetg bein. Merens muossa ad el la brev. Quel segrittentescha. El sesenta medemamein violaus en ses dretgs perquei che la suprastonza ha punniu el pervieda disturbi dil ruaus da notg. Ensemen van els ell’ ustria. Cura ch’els arrivan ell’ ustria, ein els in respectabel triep che han tuts il medem meini enviers la suprastonza. L’ auter gi rispunda Merens la brev. El ei perschuadius da buca calar cun la lavur sil crest Turmiec.

En siu trafficar sin siu biet vegn Merens disturbaus d’ in protectur da monuments historics. Mo Merens catscha naven el e lavura vinavon. Cura che Merens vegn a casa, spetga la polizia el. Merens sto ir en casa da scola per discussiunar la caussa. El ei aunc adina buca promts da calar cun sia lavur ed ei dat ina dispeta. In crap sgola en da finiastra ed avon casa stat ina cumpignia da mats.
Il proxim gi vegnan ils delegai en casa da scola e discuteschan la situaziun. Els ein vegni alla conclusiun d’ emetter dus polizists tiel crest e mirar che Merens vegni buca cun dinamit sil biet.

Il medem mument ei Merens vid luvrar. Giuli vegn neutier. In crap ha tuccau ina dama egl auto. Il Turitges che ha menau igl auto vul veser la segirada da Merens. Cunquei che Merens posseda buca ina segirada, sto el pagar 1000 francs, perquei che la dama ha fatg mal il bratsch. Suenter quei accident ha Merens mai pli luvrau sil crest Turmiec. El ei puspei ius a Turitg a star. Suenter in pèr onns ha Merens maridau. In gi vegn el anavos en il vitg. El gi a Giuli da vegnir sin il crest Turmiec. Leu presenta Merens sia dunna. Giuli vesa ina gronda urida sil bratsch dalla dunna ed enconuscha ella. Igl ei la dunna, la quala il crap ha tuccau. 

In scribent viseta in’exposiziun da maletgs d’in amitg. El admira ils bials maletgs digl artist. Avon in maletg sesanfla ina gronda gruppa da persunas. El vesa igl ault prezi dil maletg e capescha l’attracziun. Ussa po el finalmein veser dapli. Il maletg muossa in vitg. Il scribent ei incantaus dil dessegn. Cura ch’el vesa il num dalla vischnaunca, surstat el buca mal. Igl ei siu vitget d’affonza. El leva sez adina scriver davart siu vitg ed ussa vesa el siu vitget dessignaus d’in artist che ha aunc mai habitau ella vischnaunca e forsa mo viu il vitg da lontan. El ha il sentiment che l’ovra snarregi el. Igl artist, siu amitg vegn neutier. El discuora d’ina veta el maletg. La baselgia stat sc’ ina regina sur las casas. El declara proporziuns, reflexs e nianzas enteifer las colurs tochen ch’el vegn disturbaus e s’allontanescha. Il scribent siemia dil vargau e sco ei era, cura ch’el era aunc in affon e steva el vitg. El siara in tec ils egls e surstat. Il scribent vesa tuttenina la veta el maletg, dalla quala siu amitg ha plidau. El vesa co ch’ils puncts lutgan in cun l’auter. Il medem ha el era fatg en si’affonza per anflar in tec ventira.

Toni Halter ed Alois Carigiet ein buns amitgs. Alois Carigiet malegia ils dessegns els cudischs da Toni Halter.

L’exposiziun ha liug ella capitala Cuera.
Il maletg muossa Surcuolm. Toni halter steva sco affon a Surcuolm ed Alois Carigiet viveva era a Sursaissa e veseva vi Surcuolm.

Il raquent cuoza pliras minutas. Il temps da raquintaziun ei intec pli cuorts ch’il temps raquintau. La successiun ei cronologica.

La perspectiva dil raquent ei intra- e homodiegetic.
Mo enamiez dil text ha ei in dialog. Leu drova igl autur il discuors direct. Pér alla fin dil dialog fa Toni Halter diever dil discuors indirect per scursanir in tec il discuors.
Il lungatg ei sempels e capeivels.
Cura ch’igl artist plaida da proporziuns e reflexs dallas colurs, vesa il scribent mo il maletg sco tal. Mo pli gitg ch’el mira sil maletg e dapli ch’el vesa. L’entschatta seregorda el da si’affonza e la fin vesa el lu era la veta, dalla quala il pictur ha discurriu.

Toni Halter scriva buca ils nums dils auturs ni dils vitgs, era en auters texts buc adina.
La raquintaziun ha veramein giu liug.
Toni Halter havess bunamein emblidau siu vitg d’affonza. Uss sesenta el culponts, ch’el ha buc sez scret enzatgei dil vitg, el qual el ei carschius si ed ha fatg tras biaras e bunas experientschas. Il maletg muossa la baselgia sco regina. Per ils habitonts da Surcuolm era la baselgia e la religiun enzatgei fetg impurtont ed els passentavan era biaras uras en baselgia.


</doc>
<doc id="7819" url="https://rm.wikipedia.org/wiki?curid=7819" title="La biadia raquenta (sursilvan)">
La biadia raquenta (sursilvan)

Il cudisch La biadia raquenta ei ina rimnada da dudisch historias cuortas ch'ein vegni screttas dad Annamengia Bertogg.

Las damondas Tgi? Tgi cun tgi? Nua? Cura? Co? Lungatg? e Tgei dat en egl? ein drizzadas alla historia cuorta "Duas preits denteren".

Tat Gion raquenta bia historias a sia biadia Onna. Era dalla caffetiera. Cura che tat Gion miera, survegn Onna la biala caffetiera d’irom. Onna va denton naven da casa e sto schar anavos sia regurdientscha vid il tat. Cura ch’ella tuorna in onn pli tard ei la caffetiera naven. Ils geniturs han stuiu vender ella. Ussa s’auda ella ad ina dunna da Cuera ed Onna ei fetg tresta. Ella scriva alla dunna e va a far ina viseta ad ella aunc la medem’jamna. Dunna Fer-nanda raquenta che la caffetiera seigi il davos schenghetg da natalezi da sia quinada che seigi ussa morta. Cheu senta Onna ch’ella astga e vul buca prender anavos la caffetiera, pequei ch’ella munta era fetg bia per dunna Fernanda. Ellas beiban ensemmen in caffè e discuoran aunc gitg. Pli tard banduna la biadia Cuera senza caffetiera, mo era senza esser schalusa da buca haver ella. Aunc la medema sera mida ella siu vestgiu da malencurada en in vestgiu clar-blau.

Meia seregorda dil temps cura ch’ella haveva siat onns. Ella e sia poppa da stratsch fuvan nunseparablas. Ella ha buca contonschiu ils tests per l’emprema classa. La novita dall’emprema classa primara viveva mo en sia fantasia. Il tat raquintava mintga gi ad ell praulas ed historias aschia ch’ella saveva buca differenziar realitad ed illu¬siun. Ils geniturs da Meia han tuttina vuliu empruar da termetter la pintga a scola. Igl emprem gi da scola han tuts ris ora ella, perquei ch’ella haveva aunc ina poppa da stratsch. Siu frar ha engulau ad ella la poppa ed il scolast stueva intervegnir per consolar Meia. Silsuenter eis ella sedurmentada sin baun scola.

Maria regala a Barla ina tschaguola da gloxinia, per ch’ella flureschi cura che Barla vegn a parturir siu affon. Maria tratga ch’ella vegni madretscha e fa bialas lavurs da caltschiel. Mo cura ch’igl ei primavera ed igl affon da Barla nescha, spetga Maria adumbatten la damonda suenter madretscha. Maria e Barla discuoran buca pli ensemen e Maria pitescha fetg davart quei. La proxima primavera vegn Maria envidada da Barla en sia casa. En stiva vesa ella la gloxinia che flurescha puspei.

La biadia vul saver da siu tat tgei che seigi en sia trucca veglia ch’ei adina serrada, mo il tat gi che quei seigi in misteri. Ils geniturs dalla biadia vulan era buca gir ad ella, tgei misteri che sesanfli en la trucca da tat. Cura ch’il tat ei morts, pren la mumma la clav gronda e semetta sin via si sucombras per scuvierer il misteri da tat. En la trucca sesanfla il ponn da bara dalla tatta e dils dus affons permierts. Era la rassa da nozzas dalla tatta ed ina terschola brina, grossa e liunga ein ella trucca. La trucca vita s’auda uss alla biadia.

Deta ei ina dunna veglia e malsauna. Mintga gi sto ella prender daguots pil cor. Mo il patratg ch’ella astgi buca schar anavos siu fegl Gieriet tut persuls, dat ad ella la forza da surviver. Schegie che Gieriet ha gia 40 onns stat el aunc adina tier sia mum¬ma e lavura nuot.
Deta viseta il plevon Giacun e svida siu cor. La dunna dil plevon smarveglia, con gronda che la carezia d’ina mumma sa esser. Gronda avunda per surventscher malsogna e mort.
Scolast Geli ei alla tscherca da cantadurs per la fiasta da cant, Gieriet duei era separticipar. La proxima sonda semtga mumma Deta tut per siu fegl per ir a cantar e Gieriet va per l’emprema gada dapi plirs onns puspei en cumpignia. Deta selegra fetg che Gieriet va ussa mintga sera a cantar ed ella survegn nova speronza. Cuort avon la fiasta vegn Gieriet eligius sco bandierel dil chor da Cabiena. La sera da fias¬ta ei Gieri buca pli turnaus – el ei ius a mat-tauns.
La stad marida Gieriet. Deta ha contonschiu sia finamira che Gieriet ei buca pli sulets ed in’jamna suenter miera ella.

Tenor usit sto mintga giuven ledi da Cabiena encurrir ina saltunza pil tscheiver da pèra. Gia-cun calger ei enconuschents lunsch entuorn perquei ch’el enconuscha poesias, versets e perquei ch’el sa adina tgei che marscha en la Foppa. Tochen uss ha el aunc mai giu breigias da survegnir la pli biala giuvna sco saltunza. Mo quella gada, cura ch’el stat avon esch dalla biala Mariurschla che era ussa gia plirs onns sia saltunza, survegn el in canaster. Quei eis el buca disaus ed el vegn en ravgia.
El semetta sin via a Glion per encurrir ina biala giuvna. Leu entra el en la mazlaria da Casprin e dumonda la feglia dil mazler per saltunza. La biala matta ei d’accord. En la habita-ziun dil mazler Casprin sto el schizun empruar in frac cun camischa alva ed in cilender. Al sault da Cabiena vegnan ei beinvegni cun grond applaus ed els astgan saltar igl emprem sault ensemen. Giacun calger ha la pli biala matta dil contuorn sco saltunza.

Telgia viva tier siu aug Crest a Signina. Biaga auda ella la reproscha d’aug Crest ch’ei fuss stau meglier sch’ella fussi in buob. Quei mudregia ella. Telgia viseta l’onda Nuscha, lezza gi ad ella che aug Crest hagi mo tema da perder ella, pertgei ella seigi ussa gia gronda e biala. La veglia Nuscha ha mussau a Telgia tut quei ch’ella sto saver, era da filar.
Ils catschadurs da Signina, nua che aug Crest s’auda era tier, ein a catscha ellas vals da Truein e Cabiena. Telgia spera ch’el vegni sauns a casa. Ella vul adina star fideivla a siu aug che ha priu si ella cu ella era aunc ina poppa.
La sera tuorna aug Crest cun in giuven che ha gidau da purtar il camutsch sittau. Igl ei Peder Casparin. Ils dus giuvens ein inamurai. Els treis maglian ensemen tscheina. Peder vul prender ella cun el, mo Telgia gi na, perquei ch’ella vul buca permalar igl aug. Il proxim gi raquenta gl’aug che il camutsch seigi stau dil giuven sco regal per survegnir Telgia. Igl aug fuss staus d’accord. Telgia vul clamar anavos il giuven, mo igl ei memia tard. El ei naven.
Telgia survegn in talèr e Nuscha muossa ad ella da teisser. Mintga gi spetga ella il retuorn dil giuven, mo ella spetga envan.

Ina mattatscha da Cabiena raquenta da si’emprema carezia. Entschiet haveva tut cun in crap da cristagl ch’il giuven cavrer ha regalau ad ella. Sco proxim ha el purtau fluras alla mumma dalla giuvna, mo a lezza ha el getg che quellas seigien lu per ella. E la tiarza ga ha el carsinau ella.

Igl ei Nadal sera e Clau ha a fin da perveser. Perquei ch’igl ei Nadal vul el turnar a casa e buca star sur notg en nuegl. Igl ei era tradiziun ch’il bab pren cun el in pigniel a casa pils af-fons. Era sche Gionin ei teoreticamein gia memia vegls per quei, vul Clau far quei plascher a siu fegl schirau che sesa en la sutga cun rodas. Ei cufla ed ha bia neiv, ed atgnamein eis ei buca aschi perdert da traversar la prigulusa val per ir a casa. Mo Clau va tuttina, per Gionin.
Gionin spetga gia il bab, el conta senza pausa canzuns da Nadal.
Clau dat tutta breigia da passentar la val, mo tuttina sederscha ina lavina a val. Clau tratga ch’ei seigi a fin cun el, mo el vegn schanegiaus dalla lavina. El empermetta a sesez da ven-der l’acla. Clau ei ussa denton senza glisch pli, la latiarna ei naven. Il viadi ei ussa aunc pli stentus.
Sia dunna alarmescha ils umens dil vitg che van lu ad encurir Clau. Els anflan el cun agid dil davos zulprin che Clau ha envidau. Enta maun ha el in pigniel per Gionin.
Gionin ei ventireivels e conta canzuns da Nadal ferton che siu bab dierma en stiva caulda.

Tina-Dora havess aschi bugen ina sora e perquei metta ella graun sin lautget per carmalar la cigogna. Pli tard ei il graun aunc adina leu ed ella ha buca pli bugen igl utschi.
Tina-Dora ha marveglias tgei che secatta en la tastga dalla spindrera, dall’onda Barla. Ella sedamonda nua che onda Barla pren ils pops ni danunder ch’ella cumpra els.
Las marveglias meinan ella en la combra dall’onda Barla. Ella peglia tanienta tema cura ch’ella anfla ina forsch en la tastga che tut croda per tiara. Barla vegn en combra, ella ei vila-da. L’onda pren la matta cun ella en cuschina nua ch’ellas train en ina mascra e Barla sterili-sescha puspei ils requisits da spindrera. Ella declara tut alla mattatscha. En quei mument sto Barla ir tier la mumma da Tina-Dora perquei ch’ella survegn in affon. Tina-Dora stat aunc gitg en cuschina e ponderescha digl udiu.

Flurina teidla tut il gi radio en stiva. Per sia mumma ei quei buca supportabel. Ella svanescha lu adina en cuschina, nua che duas preits sesanflan denter ella e la rueida.
Ella va en stiva e tschenta giu il radio, mo la feglia tschenta puspei en. Ella vul mo aunc ted-lar tschun minutas. Sin quei dat la mumma a Flurina ina schlaffada ed va ord stiva. Flurina ha quei gi buca pli tschentau en il radio.
La mumma dumonda Flurina sch’ella hagi buca enzatgi auter sco ideal che quels musicists. Ella ha, mo ella vul buca desister dils musicists, perquei era els vulan far in tec plascher. E mintgin duei far plascher ad auters, mintgin tenor sias forzas e pusseivladads. La mumma capescha ella in tec.
In gi vegn Flurina a casa cun ina dunna ch’encuera in liug per star sur notg. Flurina lai durmir ella en siu letg, ella sezza dierma en stiva. La proxima damaun survegn Flurina sco engra¬ziament in bindel da vali dall’engrazieivla dunna.
Da cunfirmaziun ligia la mumma ils cavels da Flurina cun il bindel da vali. Ussa capescha ella ils plaids dalla feglia. Mintgin duei far empau plascher. Ed era in letg ni in bindel san far in grond plascher. Naven da lu eran las duas preits denter ellas svanidas.

Ei van a bara cun siu bab. Claudia ei per l’emprema gada en in til da bara mo ad ella para il mal da cumiau enconuschents. Ella seregorda cura ch’ella haveva aunc 16 onns. Cura che Henri, in schuldau dalla Frontscha, ha priu cumiau dad ella ils 8 da matg 1945. Ella seregor-da dil giuven internau ch’era plitost in poet che in schuldau. Ella veva unschiu ad el ses peis miez schelai cun ina medischina da casa. Henri era siu amitg. Lur amicezia han ei denton teniu el tschelau. Mo il gi da cumiau ei vegnius. El ha schau anavos ad ella ses screts origi-nals da sias poesias.
Il til da bara semova tuttina sco il til dils internai, cura ch’els ein turnai en lur patria.

Las persunas principalas ein Flurina e sia mumma.
Flurina ei ina giuvna da circa 16 onns che teidla bugen musica. Cura che sia mumma tschontscha cun ella emprova ella da capir ella, mo ella vul era che la mumma emprova da capir ella. Ella ei in tec in tgau dir. Ella ei e fetg generusa e sia generusadad vegn recum-pensada.
La mumma da Flurina sa all’entschatta buca capir sia feglia ed emprova da scappar. Ella manegia ch’ella hagi disgiu cun l’educaziun. Pér cura ch’ella vesa tgei che Flurina ha mane-giau cun ses plaids sa ella acceptar sia feglia. Ella fa forsa era in tec quitaus per Flurina. La mumma sa semplamein aunc buca capir la nova moda da musica e da sevestgir, e che quel-la sa plascher ad enzatgi.
La dunna dall’italia ha grond plascher ch’ella astga star sur notg el letg da Flurina, perquei vul era ella far in plascher alla giuvna.

Flurina e sia mumma stattan ensemen en ina casa. All’entschatta han ei in conflict, in conflict d’interess. Mo quei conflict tipic denter mumma e feglia sesligia duront la historia. Era lur relaziun mida enteifer il decuors dalla historia. Emprem han ei buca bia da far ina cun l’autra ed van ord via in a l’autra. Per suenter ch’ellas han discurriu ensemen entscheivan ellas da capir ina l’autra e lur relaziun daventa ina fetg buna.

La historia cuorta gioga pli probabel ella Surselva, denter Pitasch e Riein. Quei sai jeu gir, perquei che tuttas historias cuortas en quei cudisch giogan ca. el medem liug.
La casa ei il liug nua ch’ellas vivan. Ei gioga negliu auter. Ei vegn mo menziunau che Flurina va a scola, denton buca nua.
Il dacasa para pign ad ins ed ellas san buca ir bein ord via ina a l’autra, perquei crescha era il conflict denter mumma e feglia. Ellas ston viver ensemen en in stretg spazi.

La historia gioga circa igl onn 1970.
Il temps da raquintaziun ei pli cuorts ch’il temps raquintau. La raquintaziun ei cronologica e scursanida. L’autura fa entgins segls da temps.
L’entira raquintaziun cuoza segir quater gis, igl ei denton buca definiu con temps che varga tochen la confirmaziun da Flurina.

Il raquintader raquenta fetg detagliadamein ils sentiments dalla mumma enviers sia feglia. El muossa denton buca igl intern ed ils sentiments dalla feglia, mo dalla mumma. El caracteri-sescha direct.
La historia ei partida en tschun parts. En l’emprema part vegn raquintau dil conflict denter la mumma e sia feglia ed era da l’intern dalla mumma. En la segunda part ei il punct culminont dil conflict cun la schlaffada. La tiarza part cuntegn il discuors denter la mumma e Flurina. Ei capeschan ina l’autra. En la quarta part envida Flurina la talianra a casa per star sur notg. Ed ella davosa part ei il gi da confirmaziun. Il cunflict ei sligiaus.
L’acziun cura che Flurina envida la dunna da star sur notg ei per la mumma sco ina declara-ziun da quei che Flurina ha manegiau. Ella ha gidau la mumma da capir sia feglia e dad acceptar ella.

Flurina ha plitost in lungatg affonil. Ella fa era plitost cuortas construcziuns. La mumma ha in lungatg che para sabis. La talianra sezza gi mai enzatgei. Il raquintader gi mo ch’ella ha numnau Flurina buna e biala sco in aunghel. Dialogs dat ei mo denter la mumma e la feglia. Els ein adina screts en discuors direct.

La moda da scriver da Annamengia Bertogg plai fetg a mi. Oravontut co ch’ella sa descriver loghens ni sentiments da persunas. Ella scriva era a moda fetg interessanta. Negina historia ei tuttina sco tschella.
Special ei vid ils texts, ch’ella definescha clar che las historias giogan ella Surselva, era en tgei vitg, mo ch’ei dat buca entgins vitgs. Silmeins ils nums buca sco nums da vitg (sco per exempel Cabiena).
Biaras historias entscheivan el temps contemporan, en qual ina persuna seregorda vid antru-ras. Quella moda da scriver plai a mi fetg. Ei dat era en egl che biaras historias vegnan ra-quintadas, sco il tetel gi, dad ina biadia.
Jeu sai s’imaginar ch’entginas historias ein experienzas e regurdientschas dall’autura. Sco per exempel la historia cuorta »Duas preits denteren«, pertgei era ella ha treis feglias ch’eran da quei temps circa en la medema vegliadetgna sco Flurina. Ella veva segir era ent-gins conlicts cun lur feglias.


</doc>
<doc id="7821" url="https://rm.wikipedia.org/wiki?curid=7821" title="Hendri e ses babs (sursilvan)">
Hendri e ses babs (sursilvan)

Hendri e ses babs ei in roman da Silvio Camenisch.

Hendri va ella tschunavla classa ed ha tredisch onns. Sia mumma ei spartgida cul ver bab da Hendri Benno, che viva ella part sura dil vitg. Benno ei in zambergiader d’automobils, amatur da flizzers, bolids ed autos spertezia. Per Hendri ei el il bab da dumengias. Hendri viva cun sia mumma e siu secund bab Lissi, il bab da luvergis, el vitg sut. Ses dus babs ein buca gest ils megliers amitgs. Els untgeschan la conversaziun ton sco puseivel.

Samuel tgietschen, fegl dil directur dalla televisiun locala, ei in fan da siu megatrottinet, in paterlun che sa buca co sefar da grond, era cun sia amitga Susana. Hendri astga ir inagada cul trottinet da Samuel, mo el rocla e rumpa il trottinet. Ussa sto el pagar la summa ch’il trottinet a custau a Samuel tgietschen ed el sto empermetter da prender inagada Samuel cun il flizzer da Benno. Hendri ha buca mo il problem dil trottinet demoliu, el ha era in problem cun sias ureglias che vesan ora sco lavazzas. Sia mumma, Lissi e Benno discussiuneschan davart il problem (las ureglias) da Hendri. Els ein dil meini che Hendri dueigi schar operar las ureglias. Cunquei ch’ins drova il consentiment dil miedi ha la mumma da Hendri fatg giu in termin tier Dr. Nikolaos. Il miedi annunzia Hendri el spital, denton vegn ei ad ir in mumment entochen ch’el sa vegnir operaus. Il miedi quietescha aunc Hendri che tut vegn a vegnir bien.
Hendri engola ina damaun, fertont che Lissi ei en bogn, ina bancanota da tschien ord il sac da sias caultschas. Quella bancanota dat Hendri a Samuel, perquei ch’el haveva demoliu siu megatrottinet. Suenter che Hendri ha fatg quei delict, ha ella adina giu remiers da cunscienzia che han mulestau ella, mo el ha buca ughegiau da raquentar a Lissi da quella acziun. Era cura che el e Lissi van el supermarcau a far cumissiuns tradescha Hendri nuot. 

In gi cura che Lissi, Hendri e sia mumma han gest entschiet a maglier, vegn la megliera amitga da Hendri sperasvi. Ella ha num Giuanna e Hendri ei s’inamuraus. Giuanna va a spassegiar cun siu tgaun Mischi. Hendri lai star la tschavera ed accumpogna ella. Duront la spassegiada (els fan aunc bia spassegiadas ensemen) tradescha Hendri siu misteri, dad ir a schar opera las ureglias, a Giuanna. Giuanna ei igl emprem mument intec surstada, mo silsuenter vesa ella en che quei ei il meglier per Hendri. 

Ina dumengia carrescha Benno il flizzer. El e Hendri carreschan enviers il lag d’uaul. Il flizzer ei spertezia e Hendri ei loschs da siu bab da dumengias. Ussa ha Hendri era enzatgei ch’el sa sefar da grond. Apropos sefar da grond, el haveva atgnamein empermess a Samuel tgietschen, ch’ el astgi era separtizipar, cura che Benno carrescha cul bolid, mo Hendri less esser persuls cun siu bab. Arrivai spel lag d’uaul train els ora la vestgadira e seglian el lag. Hendri gauda dad haver Benno mo per el. Tuttenina s’encorscha Hendri che Samuel e sia famiglia ein da tschella vart dalla riva. Samuel ha gia viu Hendri e seglia era ell’aua. Samuel fa endamen a Hendri davart lur fatschenta. Hendri ha sterment da raquintar a Benno da lur deal. Benno denton ei d’accord che Samuel astga carrar anavos cun els el flizzer. Il bab da dumengias carrescha il bolid en ina cava gronda da gera bandunada. Leu pescan els spel flum sgurghigliont. Hendri e Samuel han lungurus e Hendri lai surmanar, che Samuel astga carrar ina runda cul flizzer sil parcadi. Samuel fa motocross cul flizzer sil parcadi. Suenter pliras admoniziuns da Hendri parca Samuel il bolid puspei nua ch’el era ed els dus van puspei giu sper la riva dil flum. Leu seleischna Samuel e dad ell’aua. El vegn tschaffaus dil tarment torrent. El grescha dall’anguoscha. Suenter in bien mument garteigi a Benno da spindrar el dalla mort. Els pacheteschan el en cozzas e serendan immediatamein enviers casa. Ils proximms gis vegn Samuel tgietschen buca a scola, el ei malsauns. Hendri va a visitar el e porta ad el ils pensums da scola. Entras quella acziun spel dargun ein els dus daventei amitgs. 

Il gi dall’operaziun dallas ureglias ei arrivaus. Hendri pren cumiau da sia famiglia avon la stanza d’operaziun. Cura ch’el vegn puspei allerata sesanfla el an ina combra dil spital. L’operaziun ei ida bein e tut ei en uordan. Ses dus babs e sia mumma vegnan a visitar el. Benno e Lissi tschontschan buca bia in cun l’auter. Cura ch’els ein puspei i, damonda il Reto ch’era ella combra cun Hendri, tgenin che seigi ussa propi stau il bab dad el. Hendri rispunda, omisdus seigien ses babs. Reto vegn buca ordlunder.
Arrivaus a casa po Hendri buca spitgar da mussar las novas ureglias a Giuanna. Ella ha il sentiment che las ureglias seigien vegnidas bialas, mo ad ella plascheva Hendri era sco el era avon. Damai ch’igl ei stad ei Giuanna stada bia a senudar el bogn aviert cun sias amitgas. Hendri vegn empau scuidus cura ch’el auda ch’in buob jester, che fageva era bogn, havess aunc plaschiu ad ella. Hendri va e lai tagliar ils cavels tier Emilia, la sora da Giuanna. El sto schar tagliar ils cavels, perquei ch’il miedi a encurschiu, cura che Hendri ei staus a schar controllar las ureglias, ch’el ha plugls. Mischi ei il tgaun dad Emilia, Giuanna va mo mitgaton a spass cun el. Hendri ei cuntents culla lavur d’Emilia e da sia nova frisura. 

Ina damaun semetta Hendri sin via tier Benno. El va savens cullas gasettas tier Benno. Hendri passenta igl entir gi tier Benno. Benno ha ina amitga, ella senumna Prisca. Hendri sesenta adina pli stuschaus ella vischinaonza da Prisca , perquei che Benno ha mo egls per ella. 

In gi van Hendri e Giuanna puspei a spssegiar cul tgaun. Els spassegian entochen in clavau, che secatta agl ur dil vitg. Leu bitschan els dus ina detga uriala. Duront il viadi anavos vegn Mischi surcarraus d’in velo a motor. El ei morts sil fiat. Giuanna ei fetg tresta ed a tema da fa clar quei ha sia sora. Hendri e Giuanna vulan schenghegiar ad Emilia in niev tgaun sigl anniversari. Perquei van els ella casa da tgauns. Mo leu lai Giuanna plascher nagin tgaun ed aschi ston els returnar senza haver aquistau in tgaun. 
La mumma da Hendri ha cancer dils seins. Ella sto ir en spital a schar operar. Ella sesenta buca bein e Hendri fa quitaus per ella. Pér cuort avon Nadal vegn la mumma puspei tier forzas e sa ir a casa. La fiasta da Nadal festivescha l’entira famiglia ensemen. Hendri senta che la mumma e Benno han misteris, mo el vegn buca raschieni sisu tgei ch’ei savess esser.

Giuanna vesa in gi in inserat d’in tgaun pechines ella gasetta jamnila. Ella e Hendri serendan sin vi per admirar il pechines digl um cun egls miez serrai. Il pechines plai a Giuanna, el ei denton bia memia cars. Damai che Emilia ha gia en cuort temps natalezi, lai Hendri siu velo niev sco pègn tier igl um Asiat . Per survegnir ensemen quella summa ch’il tgaun cuosta, lavura Hendri sco currier da pizzas e Giuanna sco gidontra en ina stizun da victualias. Al tgaun dattan els num Tino.

Hendri va il davos gi d’uost cun Benno e Prisca a pesca. Prisca ei en speronza da schumellinas. Ellas han num Eva e Gina. Benno e Prisca maridan en ina caplutta sper in flum. Entuorn 25 persunas ein envidadas. Emilia, Giuanna e la feglia d’Emilia ein era envidai. Tuts spetgan avon la caplutta entochen che Benno e prisca vegnan cul niev flizzer. Cura ch’els arrivan giubileschan ils hosps tut quei ch’ei pon. Suenter la nozza serendan tuts giu sper la riva tier igl apero. Leu confessa Hendri a Lissi ch’el hagi engulau ina da tschien dat el avon daditg. Lissi perduna quei a Hendri e recepescha tut plitost a moda lucca, damai ch’el ha gia mirau empau memia fetg el migiel.

Hendri e Giuanna van bia a spassegiar cun las duas schumellinas. In gi capetta ei, ch’els dus fan in mument buca adatg e prest vegnan Gina ed Eva attaccadas da tgapers en lur carrotschas d’affons. Igl ei denton schabegiau nuot pli nausch, ellas han mo pigliau ina termenta tema. Suenter haveva Giuanna remiers da cunscienzia, ch’els han buca fatg adatg endretg.

Samuel tgietschen ei sedesgriziaus dad ir cun moped. El ha buca dau adatg ed ei carraus frontalmen en in tren. Giuanna confessa a Hendri, ch’ella mondi in onn da prat ell’Engheltiara. Sinaquei ei Hendri fetg drests e siu cor entscheiva a fa mal. Hendri dat a Giuanna sias megliers CDs avon ch’ella parta. El accumpogna ella entochen alla staziun dal tren e cuora schizun suenter al tren aschi lunsch sco sias forzas pon. Silsuenter va Hendri empau pitgaus a casa. Leu scriva el gia suenter in’ura in sms a Giuanna e po buca spitgar sin ch’ella dat risposta.

Hendri: El ei la persuna principala ed il protagonist. El ei in buob ella pubertad. Hendri ei in plitost schenau ed en certas situaziuns malprecauts. Per sia vegliadetgna tolerescha e capescha el denton bein,SbaglComma dad ir entuorn cul divorzi da ses geniturs.
Benno: El ei il ver bab da Hendri. Benno lavura e zambregia bugen vid ses autos. El viva da ses autos construi ord tocca d'autos vegls. El ei fetg cordials. Quei semuossa per exempel cura ch'el pren cun in pupratsch en siu auto construiu d'agen maun, sin ina pintga tura. 

Petra: Ella ei mumma da Hendri. Ina mumma cun in grond cor. Less mo il meglier per siu fegl Hendri. 

Lissi: El ei il niev partenari da Petra e bab da luvergis da Hendri. El ei in simpatic, tschontscha denton buca bugen da caussas persunalas ni privatas. 

Giuanna: La Giuanna ei ina buna collega e pli tard e amitga da Hendri. Ella s’occupescha fetg bia cun Hendri e ha fetg bugen el. Ella passentass bugen aunc dapli temps cun Hendri.

Prisca: Ella ei la nova amitga da Benno ed el decuors dil cudisch sia dunna. Ella ei ina cara e tenor Hendri la perfetga nova amitga ni dunna per siu bab.

In liug exact vegn buc numnaus el roman. Jeu supponel denton ch'ei setracti d'in vitg enzanua ella muntogna. Damai che Hendri viva giudem e Benno, siu ver bab, sisum il vitg, sto ei bunamein esser in liug enzanua sin ina spunda. Ella vischinonza dil vitg sto ei haver plirs lags, damai che Hendri va duas ga zanua sper in lag cun siu bab. Era sto ei dar entginas auas perquei ch' igl autur descriva primo d'in dargun nua che Samuel vegness bunamein per la veta e per secundo ei la pesca in grond hobi da Benno. Il tren passa enzanua atras il vitg, quei vegn descret cura che Hendri carrescha cun velo tier Benno las dumengias. Jeu savess denton era s’imaginar ch'ei setracta d'in vitg fictiv respectiv in vitg mess ensemmen ord pliras regurdientschas. Ei para a mi ch'ei savess setractar din vitg mess furmaus ella fantasia ord pliras parts da differentas regiuns. Quei ord il sempel motiv che quei vitg ha ina memia vasta infrastructura en cumparegliaziun cun in tipic vitg muntagnard. Aschia savess il tren che va atras il vitg esser in element copiau dil vitg da Domat.

Datas pli exactas dad onns ein buca avon maun. Denteren eis ei descret en tgei meins ch’ins sesanfla ni tgei gi ch’il ei. Da quellas informaziuns san ins dir ch’igl entir roman cuoza circa treis onns. Aschia ei il temps raquintau pli pigns ch’il temps da raquintaziun. Il raquent ei cronologics, mintgaton succeda ina pausa da plirs meins denter ils capetels. Entras quei ei il text scursanius bravamein. 
Tenor il cuntegn selai constatar ch’igl ei in roman modern, q.v.d. che l’entira acziun savess giugar igl 2008.

Ei setracta din roman drizzaus alla giuventetgna.Il roman ei dividius en 35 capetels cun mitgamei treis entochen sis paginas. Maletgs cumpareschan era mitgaton. La gronda part dil raquent consista d’ina monologia da Hendri, l’autra part ord dialogs. La historia vegn raquintada da Hendri aschia ch'il lectur ha investa en ses, e mo en ses patratgs. Il text ei screts en prosa. Igl autur fa buca grond diever da mieds stilistics. El drova en certas situaziuns in geminatio per rinforzar ina muntada, schiglioc dattan negins mieds stilistics en egl. Ressumau san ins dir ch'igl autur scriva a moda plitost sempla senza entrar propi profund sin la moda da scriver. Sempel scriva el probabel ord il motiv ch'ei setracta d'in roman da giuventetgna.

Il lungatg ei sempels e bials aschia ch'ei va tgunsch da leger. El ei adina adattaus alla persuna che plaida.Duront la raquintaziun ei il lungatg pil pli en relativamein cuortas e surveseivlas cunstrucziuns. 
Igl autur raquenta plitost ella moda da plidar. Il raquent vegn raquintaus dalla vesta da Hendri. La perspectiva da raquintaziun ei intra- ed homodiegetica. Ins vesa tut ord la vesta da Hendri. Da Hendri enconuscha il lectur era tut ils quitaus e tut ils sentiments. Il lectur sa denton buca dapli che las figuras che giogan el raquent.
Igl autur descriva la situaziun ideala suenter ina separaziun da lètg. Ei dat entgins confilcts ed certas carplinas mo tut quei en moda temprada. Jeu creiel buca ch'ei mondi adina schi tschunsch per ils affons d'anflar in saun viver ensemen cun dus babs, respectivamein cun duas mummas. El raquent tuna ei detg sempel da crear ina nova convivenza. Las persunas principalas el cudisch ein pil pli fetg raschuneivlas e tolerantas. Quei irritescha gl`emprem, dat pli tard denton materia da ponderar e da sedumandar daco che quei ei elegiu aschia digl autur. Forsa vul igl autur era semplamein mussar che la veta, ni el concret ina seperaziun ed il viver cun quei, fuss savens buc aschi complicau sco fatg.

</doc>
<doc id="7823" url="https://rm.wikipedia.org/wiki?curid=7823" title="Annamengia Bertogg">
Annamengia Bertogg

Annamengia Bertogg ei in'autura romontscha. 

Annamengia Bertogg ei naschida ils 10 da zercladur igl onn 1928 a Pitasch. Ella ei la feglia da Jacob Bertogg (pur ed ustier) e da Barla Gartmann. Annamengia Bertogg marida Christian Bertogg da Sevgein. Ella fa la scola da puras a Glion e pli tard frequenta ella in cuors dalla Lia Rumantscha per scolastas. Ella dat la scoletta ad Almen. Uss stat ella a Castrisch.


</doc>
<doc id="7825" url="https://rm.wikipedia.org/wiki?curid=7825" title="Toni Berther">
Toni Berther

Toni Berther (*4 d'avust 1927 a Camischolas, Tujetsch) è in scriptur sursilvan. 





</doc>
<doc id="7827" url="https://rm.wikipedia.org/wiki?curid=7827" title="Sorbs">
Sorbs

Ils Sorbs (sorb superiur "Serbja", sorb inferiur "Serby", tudestg "Sorben" u "Wenden") ein in pievel slav dil vest. En Tiara Tudestga ein ils Sorbs renconuschi sco minoritad naziunala. Lur dacasa ei la "Lausitz Superiura ed Inferiura" els stadis federals da Saxonia e Brandenburg. Ils Sorbs han sper lur cultura e lungatg aunc in agen himni sco expressiun dall'identitad.


</doc>
<doc id="7828" url="https://rm.wikipedia.org/wiki?curid=7828" title="Carlo Borromeo">
Carlo Borromeo

Carlo Borromeo ha viviu da 1538-1584. El haveva organisau el 16avel tschentaner la cunterrefuorma, era numnada la refuorma catolica. Quella refuorma han ins fatg perquei ch'ins vuleva evitar che la refuorma sappi penetrar sur las alps ell' Italia. En quei connex ha era il Grischun ina impurtonta rolla. La cunterrefuorma dil Grischun porta perquei il num "La missione retica".


</doc>
<doc id="7830" url="https://rm.wikipedia.org/wiki?curid=7830" title="Lingua cornica">
Lingua cornica

Il lungatg cornic ei in lungatg celtic. El vegneva discurrius el 18avel tschentaner a Cornwall ed ei renaschius el 20avel tschentaner.


</doc>
<doc id="7831" url="https://rm.wikipedia.org/wiki?curid=7831" title="Bascs">
Bascs

Ils Bascs (basc "Euskaldunak" u "Euskal Herritar", spagnol "Vascos", franzos "Basques") ein ina minoritad naziunala che vivan el territori da cunfin denter la Spagna e la Frontscha. Il lungatg basc vala oz sco isolaus ed ha practicamein neginas parantellas cun ils auters lungatgs mundials.

En las debatas politicas e socialas han "ils Bascs" duas differentas muntadas. Ina definiziun cuntegn la gruppa etnologica dil pievel dils Bascs e l'autra il pievel che habitescha en il territori basc.


</doc>
<doc id="7833" url="https://rm.wikipedia.org/wiki?curid=7833" title="Lingua valisica">
Lingua valisica

Il valisic ei in lungatg vegl celtic che vegn discurius en Valisa ("Wales"). Ca. 750'000 carstgauns discuoran valis. En Valisa vala il valisic sper igl engles era sco lungatg d'uffeci e da scola.

Igl alfabet valis ei il suandont: 


</doc>
<doc id="7834" url="https://rm.wikipedia.org/wiki?curid=7834" title="Zimbric">
Zimbric

Ils Cimbers ein ina minoritad bavaresa. Oz appartegnan mo pli pliras melli persunas sin differentas inslas da lungatg ell'Italia su ellas regiuns da Venezia (provinzias Verona, Belluno e Vicenza), Trentino-Tirol dil Sid (provinzia Trient) e Frieul (provinzia Udine) a quella minoritad.

Quasi tuts che tschontschan cimbric discuoran era tudestg, talian, ladin ni furlan.


</doc>
<doc id="7835" url="https://rm.wikipedia.org/wiki?curid=7835" title="Lingua bretona">
Lingua bretona

Il breton (breton "brezhoneg") ei in lungatg celtic che vegn descurius ella Bretagne (Frontscha). El ei il sulet lungatg celtic modern dall'Europa continentala. Ils territoris nua ch'el vegn discurius il bia ein il Département Finistère (Penn ar Bed) ed il vest dils Départements Côtes-d'Armor (Aodoù-an-Arvor) e Morbihan (Mor-bihan).


</doc>
<doc id="7848" url="https://rm.wikipedia.org/wiki?curid=7848" title="Anniviers">
Anniviers

Anniviers è ina vischnanca politica svizra en la Val d'Anniviers, en la part francofona dal . Ella è situada en il district Sierre (tud. "Siders").

Ella è stada fundada il 1. da schaner 2009 cun la fusiun da tutas la vischnancas da la Val d'Anniviers. Uschia han las vischnancas da Ayer, Chandolin, Grimentz, Saint-Jean, Saint-Luc e Vissoie perdì lur autonomia politica.


</doc>
<doc id="7856" url="https://rm.wikipedia.org/wiki?curid=7856" title="Tectonica da plattas">
Tectonica da plattas

La tectonica da plattas è la teoria che descriva ils moviments ch’han lieu en la crusta da la Terra ed en la part superiura dal mantè da la Terra. Ella po vegnir interpretada sco expressiun exteriura dals moviments che succedan a l’intern dal mantè (convecziun). La tectonica da plattas descriva il moviment da las plattas da la litosfera – l’uschenumnà current continental – e las consequenzas perceptiblas da quest spustament. A quellas appartegnan la naschientscha da las muntognas faudadas (orogenesa) e da sfessas sutmarinas entras la pressiun da las plattas ch’èn en moviment. Las defurmaziuns pli spaziusas da las massas exteriuras da crappa mainan a fenomens secundars sco vulcanissem u terratrembels che pon da lur vart effectuar tsunamis.

La basa per la tectonica da plattas furma la structura fragmentada da la litosfera. Quella sa cumpona da la crusta da la Terra e da la part elastica dal mantè da la Terra ed è partida en set grondas plattas:

Dasperas datti anc in’entira retscha d’ulteriuras plattas pli pitschnas sco per exempel la platta caribica, la platta da Cocos, la platta da Nazca, la platta indica, la platta da Scotia, la platta araba, la platta da las Filippinas ed anc diversas microplattas, da las qualas ins sa dentant pauc enfin uss. 

Las plattas èn per il pli separadas ina da l’autra entras dorsalas medio-oceanicas u entras sfessas sutmarinas. A las dorsalas sa movan las plattas vischinas davent ina da l’autra (cunfin da plattas divergent), uschia che magma basaltic sorta dal mantè da la Terra superiur e furma ina nova crusta oceanica. Quest process vegn era numnà "seafloor spreading", separaziun dal fund oceanic.

En las sfessas sutmarinas sfundra la crusta puspè en il mantè e vegn ‹traguttida› (subducida). Ils blocs continentals per propi (che consistan principalmain da material da granit) vegnan be stuschads fitg plaun davent da las zonas da separaziun respectivamain en la vischinanza da las zonas da subducziun. Be ina collisiun cun in auter continent po fermar quest moviment (cunfin da plattas convergent). Cunquai che la crusta continentala è specificamain pli leva che quella dals funds oceanics, na po ella betg sfunsar en la zona da subducziun. Tar ina collisiun da duas plattas continentalas datti perquai process da defurmaziun cumplexs che van per regla ensemen cun il faudament d’autas chadainas da muntognas. Ina tala collisiun da continents ha per exempel lieu tranter la platta eurasiana e quella indica ed ha manà a la furmaziun dal Himalaia.

Duas plattas pon era be sa glischnar orizontalmain ina sper l’autra ora (cunfin da plattas conservativ). En quest cas vegn il cunfin da las plattas numnà ruttadira transfurmanta.

Suenter che singuls perscrutaders avevan gia exprimì patratgs sumegliants, èsi stà oravant tut Alfred Wegener ch’ha preschentà l’onn 1915 la teoria da la tectonica da plattas (en ses cudesch "Die Entstehung der Kontinente und Ozeane"). Resguardond las furmas correspundentas da las costas da l’America dal Sid e da l’Africa ha el concludì che quels dus continents furmian parts d’in continent oriundamain pli grond; quel saja lura ì dapart en il decurs da l’istorgia terrestra. Ils continents s’entretschan anc meglier, sch’ins na guarda betg sin las lingias da las costas, mabain sin ils urs da la plattafurma continentala, pia sin las parts dal continent che sa chattan sut l’aua. 

Wegener ha anc rimnà blers auters arguments per sia teoria. Ma el n’ha betg pudì numnar motivs persvadents per il current continental. In’ipotesa empermettenta è vegnida formulada il 1928 d’Arthur Holmes: currents termals en l’intern da la Terra genereschian la forza che mettia en moviment las plattas da la Terra. Da quel temp n’ha sia ipotesa dentant betg pudì sa far valair. 

La midada da paradigmas al mobilissem ha perquai pir cumenzà enturn l’onn 1960, cura ch’ins ha survegnì enconuschientschas dal tuttafatg novas davart la geologia dals funds oceanics. Quai è stà pussaivel oravant tut grazia a las lavurs da Harry Hammond Hess, Robert S. Dietz, Bruce C. Heezen, Marie Tharp, John Tuzo Wilson e Samuel Warren Carey.

Ins ha per exempel realisà che las dorsalas medio-oceanicas èn vulcanicamain activas. Grondas massas da lava basaltica sorta là da las sfessas da ruttadira, il pli savens en furma da lava da plimatsch ("pillowlava"). A chaschun da mesiraziuns paleomagneticas da quests basalts han ins scuvert che l’inversiun repetida dals pols dal champ magnetic terrester ha creà in muster da sdrimas simmetric sin omaduas varts da la dorsala medio-atlantica. Plinavant han ins percurschì il suandant: pli lunsch davent da la dorsala medio-oceanica ch’ins sa chatta e pli gronda che la crappa da sediment che cuverna ils funds sutmarins daventa.

L’explicaziun la pli plausibla per quests fenomens è il magma basaltic che sorta cuntinuadamain da las zonas da ruttadiras medio-oceanicas e che vegn dirs. Quest magma stauscha dapart il fund oceanic en direcziun opposta, uschia che quel s’extenda adina dapli en il decurs dal temp ("seafloor spreading").

Ma fin oz na datti naginas indicaziuns significativas ch’il radius da la Terra fiss daventà pli grond en il decurs da si’existenza, sco quai che la teoria d’expansiun da Carey pretenda. Quai lascha supponer che la crusta oceanica furmada da nov stoppia vegnir destruida en in auter lieu.

Questa teoria vegn sustegnida dal fatg ch’ins n’ha fin oz chattà nagin fund oceanic che fiss pli vegl che 200 milliuns onns. La mesadad da tut ils oceans n’èn gnanc pli vegls che 65 milliuns onns. Cun quai han ins pudì refutar l’idea che veseva ils oceans sco batschigls da sbuvada veglianders, furmads curt suenter il svilup da l’emprima crusta ferma enturn la Terra.
Sco lieu da la destrucziun da la crusta oceanica han ins identifitgà en ils onns 1970 las ruttadiras sutmarinas che circumdeschan oravant tut l’Ocean Pacific. Pervia da si’activitad seismica e vulcanica vegn questa zona era numnada tschinta da fieu dal Pacific.

Mesiraziuns geofisicalas han mussà là surfatschas da reflexiun seismicas inclinadas (zona da Benioff). Tar quellas surfatschas vegnan grevas crustas oceanicas apparentamain stuschadas sut crustas continentalas (u autras crustas oceanicas) e sfundran silsuenter. Tipic per questas zonas èn ils terratrembels cun in ipocenter en profunditads da 320 fin 720 km. Quests terratrembels vegnan explitgads cun la ferma fricziun tranter las plattas sbassantas e la crappa dal conturn ch’ha per consequenza che la platta subducida rumpa.

Gist sut la litosfera sa chatta l’astenosfera. Ella ha ina grossezza da 100 km e vala sco substrat sin il qual la crusta po glischnar. L’astenosfera vegn era numnada "low-velocity zone" (zona da bassa sveltezza), perquai che las undas P (undas primaras) e las undas S (undas secundaras) sa movan qua be plaunsieu. Questa zona viscusa sa cumpona probablamain da pachets da crappa per part luads che giaschan sut la litosfera dira da ca. 70 fin 120 km grossezza.

Las novas metodas da la geodesia cun satellits e da la VLBI ("very long baseline interferometry" – ina metoda per mesiraziuns cun ina resoluziun spaziala maximala) portan uss ina cumprova directa dal current continental. La sveltezza da la separaziun dal fund oceanic munta en media ad intgins centimeters ad onn, variescha dentant d’ocean tar ocean. Las ratas da separaziun tranter las plattas grondas giaschan tranter 2 e 20 cm ad onn. Sper la teoria da Wegener dal current continental cuntegna la tectonica da plattas er elements da la teoria da subfluenza d’Otto Ampferer.

Avant che la tectonica da plattas è vegnida enconuschenta, furmava la teoria da la geosinclinala la basa per declerar fenomens geologics sco la furmaziun da muntognas. Quella partiva da process d’elevaziun e da la furmaziun da foppas entaifer la crusta da la Terra. Acceptar ils dus elements-clav da la tectonica da plattas, numnadamain la teoria dal current continental e quella da l’extensiun dal fund maritim ("seafloor spreading"), è forsa stà tuttina spectacular sco la revoluziun copernicana en l’astronomia. Entaifer be paucs onns dal 1960 e dal 1970 èn la geofisica e la geologia vegnidas revoluziunadas. Teorias avant quella da la tectonica da plattas descrivevan quai ch’ins observava, ma n’eran betg ablas d’explitgar ils mecanissems da basa. Il problem era la dumonda «co?». Ins n’era betg abel da respunder dumondas sco «co pon grips ch’èn cleramain d’origin maritim esser vegnids sin millis da meters sur la mar (p.ex. en las Dolomitas)?» u «co èn ils urs convexs e concavs da la chadaina alpina sa furmads?». La tectonica da plattas ha pudì schliar tals misteris geologics: collisiuns da plattas han gì la forza d’auzar il fund maritim a grondas autezzas. 

Cuntrari a la teoria da la geosinclinala èn ins ozendi da l’avis ch’ils blers process che furman muntognas e vulcans sajan liads als urs da las plattas. Qua èn da chattar las raschuns per quasi tut ils fenomens accumpagnants da las plattas en moviment, pia er da terratrembels e tsunamis.

I dat cunfins da plattas monodimensiunals, nua che duas plattas tectonicas vegnan ensemen, ed i dat uschenumnads "triple junction", nua che trais plattas fruntan ina sin l’autra. Ils uschenumnads "hot-spots" perencunter n’èn betg liads als cunfins da las plattas, mabain vegnan chaschunads d’anomalias termicas en il mantè inferiur da la Terra.

L’ir in ord l’auter da duas plattas numn’ins divergenza.

Cun ina lunghezza totala da radund 70 000 kilometers vegnan las dorsalas medio-oceanicas consideradas sco il pli grond sistem da muntognas coerent sin il planet Terra. Tar las dorsalas regnan forzas expansivas, uschia ch’il grip na vegn betg faudà. Empè sa manifestescha la tectonica da ruttadira cun la furmaziun da sfessas e ruttadiras sco era da foss e da collinas tectonicas. Da la sfessa centrala che giascha en la regiun dal crest da las dorsalas sortan grondas massas da lava basaltica ch’effectueschan l’extensiun dal fund da la mar.

In fenomen vulcanic spezial che cumpara a las dorsalas medio-oceanicas èn ils "black smoker" – chamins idrotermals, dals quals aua surstgaudada e saturada da minerals sorta.

Er ils foss intracontinentals – sco il Foss Ostafrican – pon vegnir considerads sco emprima fasa da la furmaziun d’oceans ed èn colliads a l’activitad vulcanica. Caracteristic è qua l’artg vieut ensi da la crusta continentala en il conturn. Quest artg nascha pervia da la scarica da tensiun e furma massivs extendids da muntogna da basa. Gist l’autezza media extraordinaria da la Tavla Africana lascha supponer blers scienziads ch’ina funtauna termica staziunara sa chattia sut il continent african: plirs uschenumnads ‹plimers› (englais/franzos "plume" per spessom da plimas) furman cun la litosfera in arvieut e stgaudan uschia la crusta da la Terra. En consequenza da quai datti stgarps en la crusta ed il magma sorta. Sche las zonas da ruttadira s’extendan, sa furman batschigls maritims lungs e satigls (sco per exempel la Mar Cotschna) che pon cun il temp s’extender a vairs oceans. 

Il tip da subducziun classic chatt’ins là, nua che la crusta oceanica vegn subducida directamain sut la crusta continentala. Quai è per exempel il cas a la costa dal vest da l’America dal Sid. Qua regnan cundiziuns spezialmain cumprimintas ch’auzan ils pachets da crappa, als stauschan in sur l’auter en cuvertas tectonicas e faudan quellas. En pli grondas profunditads poi dar metamorfosas regiunalas e luentadas (anatexis) entras las pressiuns e temperaturas pli autas. 

Tar la collisiun d’ina platta oceanica cun ina platta continentala datti sper il faudament da muntognas er ina furmaziun d’in artg vulcanic. La platta subducida transporta fluids liads – oravant tut aua – cun ella en la profunditad. Entras la pressiun e la temperatura han lieu transfurmaziuns da fasas (la midada d’in mineral en in’autra furma structurala). En quest process penetrescha l’aua da la platta sbassanta en il mantè che giascha lasura. Qua tras vegn la temperatura da luada dal crap dal mantè sbassada e la materia lieua parzialmain. La massa basaltica luada ascenda tras la litosfera che giascha lasura e po sa maschadar cun il material da la crusta. Magma d’andesit u da granit viscus po perfin cuntanscher la surfatscha e spisgentar là erupziuns vulcanicas fitg explosivas. Ils fastizs da talas erupziuns chatt’ins en differentas regiuns da las Andas (en il Chile, a Bolivia ed en il Peru). Er ils vulcans ch’èn per part activs fin oz (sco il Cerro Hudson u il Corcovado) illustreschan quests process geologics.

Tar la collisiun d’ina crusta oceanica cun ina crusta continentala na vegn il fund oceanic betg adina subducì cumplettamain. Pitschnas restanzas da sediments dal fund maritim e da material basaltic (ofiolits) vegnan mintgatant ‹sgaradas› giu da lur funs. Quest material na sfundra betg, mabain vegn defurmà ensemen cun la crappa da l’ur continental, faudà ed integrà en las tschintas da muntognas respectivas. Uschia daventan tals pachets da crappa ina part da la crusta continentala.

La ruttadira inversa da duas plattas vegn numnada convergenza. Tar quest process vegn la platta ch’è la pli cumpacta stuschada sut la platta main cumpacta (subducziun). En las zonas da subducziun a la costa da l’ost da l’Asia ed a las sfessas sutmarinas dal Pacific dal Vest (sco il Foss da las Marianas u il Foss da Tonga) sa furman artgs insulars sturschids. La sturschida è da deducir dal cumportament geometric da la Terra (sco culla) durant il plegar e sfunsar d’ina part da la platta. Exempels èn las Inslas Aleutinas (chadaina dad inslas tranter l’America dal Nord e l’Asia), las Inslas Curilas (en Russia) u las inslas giapunaisas. Talas chadainas d’inslas èn per gronda part d’origin vulcanic.

Dasperas existan era territoris, en ils quals duas plattas oceanicas vegnan subducidas en senn oppost sut in’autra platta oceanica – quai è per exempel il cas tar las inslas da l’Asia dal Sidost u en la Caribica. Igl è perquai chapaivel che las erupziuns vulcanicas en questas regiuns tutgan tar las pli vehementas insumma.

Sche la crusta oceanica situada tranter dus blocs continentals è vegnida subducida cumplainamain, sa furman muntognas dal tip da collisiun. Quai è il cas tar la collisiun dal subcontinent indic cun il continent eurasian en il Himalaia u er tar la furmaziun da las Alps. La posiziun dals anteriurs oceans che giaschevan tranter ils singuls blocs continentals marcheschan las zonas d’ofiolit. Quai èn parts da la litosfera che vegnan stuschadas sin il continent en il decurs da la subducziun dal fund oceanic. Er a la costa dal vest da l’America dal Nord chatt’ins indizis ch’il continent nordamerican accumuleschia adina dapli crusta sin basa da collisiuns cun ‹microcontinents› e cun artgs insulars vulcanics.

Il maletg po anc daventar pli cumplitgà en il cas d’ina collisiun torta dals blocs, sco tar la Peninsla Apenninica situada en la Mar Mediterrana. I para sco sche la crusta oceanica da la Mar Mediterrana fiss vegnida subducida per part tant sut la platta africana sco sut la platta eurasiana, entant che la Peninsla Iberica, il bloc sardo-corsic e la Peninsla Apenninica èn rotads en senn cuntrari a l’ura tranter ils gronds blocs continentals.

A las dorsalas medio-oceanicas na sa furman betg mo foss vulcanics activs per lung, mabain era faudas a travers. Quellas taglian las flancas da las dorsalas pli u main rectangularmain en intervals irregulars e spostan ils singuls secturs in cunter l’auter, uschia ch’i dat las uschenumnadas ruttadiras transfurmantas. Vi da quellas ruttadiras vegn crusta oceanica ni furmada da nov ni destruida. Tuttina èn las ruttadiras transfurmantas seismicamain activas, perquai che tensiuns tectonicas che sa chargian entras il moviment da las plattas sa stgargian qua.

Er en la crusta continentala chatt’ins zonas da ruttadiras extendidas, nua che dus segments da plattas glischnan in sper l’auter or. Quellas zonas pon cuntanscher ina lunghezza considerabla ed appartegnan medemamain als puncts centrals da terratrembels. Exempels enconuschents èn la Ruttadira da San Andreas en California u la Ruttadira Nordanatolica en Tirchia.

Il vulcanissem da hot-spot è in fenomen spezial, cunquai ch’el n’è betg lià als cunfins da las plattas. Tant en l’Islanda sco a Hawai vegnan lavas basalticas cun ina cumposiziun chemica specifica transportadas or da funtaunas staziunaras situadas en il mantè inferiur (ils uschenumnads diapirs u ‹plumes›/‹plimers›). Entant che l’Islanda giascha precis sin la dorsala medio-atlantica ed è forsa participada activamain a la separaziun da l’Atlantic dal Nord, sa chatta Hawai amez la platta pacifica. Las lungas chadainas d’inslas dal Pacific dal Sid pon ins explitgar cun la litosfera oceanica ch’è glischnada cuntinuadamain sur in hot-spot staziunar. Ils chamins vulcanics da quel han perfurà il fund oceanic en intervals regulars.

Almain per las Inslas da Hawai laschan novas enconuschientschas supponer ch’i na sa tractia betg d’in hot-spot cumplettamain staziunar, mabain d’in hot-spot movibel. Scienziads han intercurì l’orientaziun dal champ magnetic ch’il crap aveva quasi schelà en durant daventar dir. Ils resultats na sa cuvran betg cun la supposiziun d’enfin uss, mabain laschan presumar che la funtauna da chalira sa movia sut la platta tectonica. Il diapir sa mova dentant considerablamain pli plaun che la platta pacifica.

I na dat strusch pli scienziads da la Terra che dubitan la realitad dal current continental. Tuttina datti anc adina bleras intschertezzas davart las forzas ch’effectueschan ed accelereschan ils moviments da las plattas.

L’opiniun la pli derasada ozendi parta da currents da convecziun plauns che derivan dal passadi termal tranter il nuschegl da la Terra fitg chaud ed il mantè da la Terra. L’energia per stgaudar il material dal mantè pudess tenor in model era derivar da l’energia d’accreziun (process, en il qual in object cosmic rimna materia a basa da gravitaziun u da forzas d’adesiun) ch’è vegnida libra tar la naschientscha da la Terra. Per part deriva la chalur era da process da decumposiziun radioactivs. L’energia da fricziun da l’effect da fluss e refluss da la glina sin la Terra po probablamain vegnir negligida. Tar cundiziuns da labor, per exempel en liquids viscus stgaudads, stgaffeschan ils currents da convecziun furmas fitg simmetricas ch’han per exempel ina structura da patgna. Quai na pon ins strusch accordar cun la furma da las plattas geotectonicas e lur moviments observads en realitad.

In’autra teoria parta da be dus centers da convecziun che giaschan in visavi l’auter. Ina cella ch’è ozendi dominanta giaschess sut l’Africa, quai che declerass las ruttadiras d’extensiun da là e la mancanza d’ina zona da subducziun a l’ur da la platta africana. L’autra cella da convecziun fiss situada da l’autra vart dal globus, numnadamain sut la platta pacifica che daventa adina pli pitschna. Il Pacific che cuntegna interessantamain nagina crusta continentala fiss pia la restanza da Phantalassa, d’in superocean dal temp primar che circumdava Pangea. Pir sche tut ils continents che giaschan en il territori dal Pacific d’ozendi s’unissan puspè ad in nov supercontinent, sa vulvess il moviment (ciclus da Wilson). La nova Pangea rumpess puspè per serrar in’ulteriura giada il nov superocean che fiss sa furmà da l’Atlantic, da l’Ocean Indic e da l’Ocean Arctic.

Auters scienziads na crain betg che las plattas giaschian mo passivamain sin il mantè. Uschia creschan la grossezza e la densitad d’ina platta litosferica durant ch’ella s’allontanescha da la dorsala medio-oceanica e sa sfradenta. Sia densitad po perfin surpassar quella da la part dal mantè da la Terra che sa chatta sut ella. Perquai vegn ina platta che sfundra en il mantè suenter ina collisiun tratga a bass entras ses agen pais. Quest effect vegn numnà "slab pull" (englais: "to pull" = trair; "slab" = la platta che sfundra). La purtanza negativa vegn rinforzada, cunquai che las cundiziuns da pressiun e da temperatura en la profunditad transfurman il crap subducì en crap da pli gronda cumpactadad. Uschia sa transfurma il basalt da la crusta oceanica en eclogit. Ina forza per ca. 10 giadas pli pitschna nascha plinavant vi da la platta litosferica da la vart da la dorsala medio-oceanica, cunquai che la crusta auzada maina ad ina forza effectuada dal pais che smatga engiu. Era sin la platta betg subducida agescha ina forza en la zona da subducziun, numnadamain ina tensiun. La spertadad d’ina platta da la litosfera oceanica dependa dentant era da las cuntraforzas.

Il stadi actual da las perscrutaziuns mussa che la tectonica da plattas para be dad esser activa sin la Terra. Quai è plausibel per il pitschen planet Mercur, per las grondas glinas dals planets da gas e per la glina da la Terra. Quels corps bler pli pitschens che la Terra han ina litosfera ch’è en relaziun memia enorma per esser movibla en furma da plattas. Dentant mussa la crusta da Ganymed, ina glina dal Jupiter, la disposiziun d’ina tectonica da plattas. Tar il planet Venus, ch’è quasi uschè grond sco la Terra, èsi grev da chapir pertge ch’i na dat nagina tectonica da plattas, malgrà il ferm vulcanissem. In factur impurtant pudess esser l’aua libra ch’exista be sin la Terra. Sco ch’i para è l’aua ina sort ‹grass dad unscher› ch’agescha fin giu sin il nivel da la rait da cristals. En las zonas da subducziun na vegn numnadamain betg mo in cugn d’accreziun da sediments depositads tratg en la profunditad, ma cun el era mintg’onn milliardas tonnas d’aua.

Il Mars perencunter para d’occupar ina posiziun intermediara. Aua respectivamain glatsch è avant maun ed ins po identifitgar disposiziuns per ina tectonica da plattas. Ils vulcans da scut ed ils sistems da foss che circumdeschan il planet regordan en in tschert senn al "rift" sin la Terra. Dentant mancan cleras zonas da subducziun. Probablamain n’ha quest planet relativamain pitschen betg pudì effectuar ina chalira interna ferma avunda e sco resultat da quella ina convecziun gronda avunda per metter en moviment quest mecanissem. Forsa è quest process sa fermà gia èn l’istorgia tempriva dal planet.

I n’è betg enconuschent schebain ina sort tectonica da plattas ha lieu sin corps celests ch’èn dad in’autra cumposiziun che quella da la Terra. Candidats per ina dischlocaziun da la crusta orizontala a basa d’ina convecziun fissan las glinas Europa ed Enceladus. Europa, ina glina dal Jupiter ch’è bunamain uschè gronda sco la glina da la Terra, ha ina stresa da glatsch da ca. 100 km grossezza che giascha sin ina surfatscha da grip. Questa stresa pudess esser luada parzialmain en las parts suten, uschia ch’il glatsch nudass eventualmain sco las plattas da glatsch sin l’ocean. La glina Enceladus da be ca. 500 km vegn probablamain stgaudada entras forzas da fluss e refluss. Aua liquida u glatsch lom pudessan ascender tar omaduas glinas en zonas da deblezza tectonica e smatgar da la vart il glatsch. Quai signifitgass che crusta stuess vegnir traguttida en in auter lieu. Las surfatschas da quellas duas glinas èn en mintga cas geologicamain activas u èn stadas activas, quai che lascha presupponer mecanissems che renoveschan la crusta. Il vulcanissem sin Io – in’autra glina dal Jupiter – para perencunter d’esser stà uschè ferm che parts stabilas da la crusta en furma da plattas n’han gnanc pudì nascher. 




</doc>
<doc id="7902" url="https://rm.wikipedia.org/wiki?curid=7902" title="Viafier Matterhorn-Gottard">
Viafier Matterhorn-Gottard

La Viafier Matterhorn-Gottard ("Matterhorn Gotthard Bahn", MGB) datti dapi l’emprim da schaner 2003. La viafier furma il resultat da la fusiun tranter la Viafier Furca-Alpsu ("Furka-Oberalp-Bahn", FO) e la Viafier Brig-Visp-Zermatt ("Brig-Visp-Zermatt Bahn", BVZ).

La Viafier Matterhorn-Gottard cursescha tranter Mustér en il chantun Grischun e Zermatt en il chantun Vallais respectivamain tranter Ursera ("Andermatt") e Caschanutta ("Göschenen") en il chantun Uri. Da Mustér (1133 m s.m.) maina la viafier sin il Pass Alpsu (2033 m s.m.), il pli aut punct da la lingia da la viafier. Da l’Alpsu cuntinuescha il viadi ad Ursera (1447 m s.m.) en il chantun Uri. Là sa sparta il traject: ina lingia maina tras la Chavorgia da la Scalina ("Schöllenenschlucht") a Caschanutta (1111 m s.m.); l’autra maina a Realp e tras il Tunnel dal Furca (15,35 km) ad Oberwald en il Vallais. La viafier cuntinuescha atras il Goms fin a Brig (670 m s.m.). Da là maina il traject tras la Val dal Rodan ed il Mattertal siadora enfin a Zermatt (1605 m s.m.).

Uschia collia la Viafier Matterhorn-Gottard la part sura da la Surselva cun la part sura da l’Uri e dal Vallais. L’entira rait ha ina lunghezza da 144 kilometers; sin l’entir traject datti 47 staziuns da tren. La viafier charrescha sur 126 punts, atras 29 tunnels e 20 galarias. Sin il traject da Mustér fin Zermatt cursescha era il renumà Glacier Express.

La Viafier Matterhorn-Gottard dat lavur a rodund 500 collavuraturas e collavuraturs. Durant in onn vegnan plirs milliuns passagiers transportads sco era 100 000 tonnas rauba. La viafier posseda 462 vehichels per charrar sin ils binaris.
Da la societad acziunara da la Viafier Matterhorn-Gottard tutgan 50 % a la "BVZ Holding AG" e 50 % a la Confederaziun ed als chantuns.

Per il mantegniment dal manaschi da vehichels e lavuratoris è la "Matterhorn-Gotthard Verkehrs AG" responsabla. Da la societad acziunaria tutgan 75 % a la "BVZ Holding AG". Per il mantegniment da l’infrastructura da las staziuns, binaris e conducts libers è la "Gotthard Infrastruktur AG" responsabla. Quella societad acziunaria tutga dal tuttafatg als chantuns Uri, Vallais e Grischun ed a la Confederaziun.

L’emprim tren sin la rait da la Viafier Matterhorn-Gottard è cursà ils 3 da zercladur 1891, quai sin il traject tranter Visp e Zermatt (da lez temp anc BVZ). Il matg 1910 è lura vegnida fundada la Societad svizra da la Viafier dal Furca (Brig – Furca – Mustér). Sco emprim traject è vegnida messa en funcziun la viafier electrica a binari stretg da Brig a Gletsch (1914). Il 1916 èn las lavurs da construcziun vegnidas sistidas per mancanza da daners e pervi da la guerra, ed il 1923 ha l’interpresa (franzosa) fatg falliment.

La nova societad d’aczias è vegnida fundada l’onn 1925 ed ha pudì terminar las lavurs; l’onn 1926 è il traject Mustér – Brig vegnì avert (viafier a vapur). Il 1930 èn lura las duas raits da viafier da la FO e da la BVZ vegnidas colliadas. Quai è lura gist era stà la naschientscha dal Glacier Express tranter San Murezzan e Zermatt. Durant ils onns 1939–42 èn vegnidas realisadas l’electrificaziun ed adattaziuns per il manaschi d’enviern sur l’Alpsu. 

L’onn 1982 han ins avert al Furca il tunnel da basa Oberwald-Realp (15,4 km, cun transport d’autos), quai suenter grondas crisas e scandals pervia da surpassaments dals custs. Suenter l’avertura dal tunnel era il tschancun da muntogna vegnì mess ord funcziun. Il 1987 ha la societad "Dampfbahn Furka-Bergstrecke" surpiglià la viafier sur il pass e puspè mess quella en funcziun per intents turistics. Il 2003 èn s’unidas la FO e la VBZ a la Viafier Matterhorn-Gottard.




</doc>
<doc id="7906" url="https://rm.wikipedia.org/wiki?curid=7906" title="Lingua leonaisa">
Lingua leonaisa

Il leonais (per leonais "llengua llionesa") è ina lingua dal rom roman da la famiglia linguistica indoeuropeica e furma ensemen cun il spagnol, il portugais, il catalan ed autras linguas da la Peninsla iberica il rom da las linguas iberoromanas. Il leonais furma ensemen cun il mirandais e l'asturian il continuum linguistic leonais u asturleonais.

Il leonais discurran ins en la provinzas spagnolas da León e Zamora. En il nov statut d'autonomia da la Communitad autonoma Castilla e León, che cumpiglia las numnadas provinzas, vegn il leonais reconuschì sco bain cultural degn da protecziun, però el n'obtegna betg il status da lingua uffiziala. Tenor l'UNESCO è il leonais en acut privel da svanir.

Dapli che 25'000 persunas discurran questa lingua.


</doc>
<doc id="7922" url="https://rm.wikipedia.org/wiki?curid=7922" title="LaNotizia">
LaNotizia

LaNotizia ("la notizcha" per rumantsch) è ina gasetta quotidiana svizra en lingua taliana. Il fegl cuntegna novitads or da las champs da scienza, tecnologia, economia e politica.

"LaNotizia" vegn publitgada da la chasa editura S. Publishing. La sedia da la gasetta sa chatta a Basilea.



</doc>
<doc id="7927" url="https://rm.wikipedia.org/wiki?curid=7927" title="Viamala">
Viamala

Viamala (u Via Mala) è il num d’in toc da la via che maina lung il Rain Posteriur tranter Tusaun e Ziràn-Reschen. La chavorgia profunda furma in dals gronds impediments sin la ‹Via sut› da Cuira en direcziun dal Pass dal Spleia e dal Pass dal San Bernardin ch’era pli baud fermamain discreditada.

Tenor perscrutaziuns cumprovadas fatgas d’Armon Planta manava ina via gia durant il temp dals Romans tras la Viamala. Schebain igl era pussaivel da duvrar la via cun in vehichel n’è betg cler. Dissegns sin crap a Carschenna laschan ultra da quai supponer ch’ina senda da sauma sur las Alps manava gia da lez temp (ca. 1500 a.C.) atras questa regiun.

Nà dal nord devi dus access a la chavorgia: da la vart sanestra da Masagn sur Runtgaglia u da la vart dretga da Seglias sur il chastè da Munt Son Gion (Reziòlta) e la baselgia da Son Albin. La segunda varianta era pli frequentada durant il temp dals Romans; enturn l’onn 1300 n’era ella dentant betg pli transibla per motivs da bovas. Omaduas vias vegnan ensemen sin il Nesselboden, l’entrada dal nord da la Viamala. Quella avevan ils Romans superà cun pitgar pliras mesas galarias or da la grippa. Ina punt da lain ch’era probablamain situada là nua che la punt d’autostrada sa chatta oz, manava il traffic puspè sin la vart dretga dal Rain, sur Reschen vi Ziràn.

Durant il temp medieval è il traffic a distanza che manava sur il Pass dal Spleia sa spustà pli e pli sin la ruta da concurrenza ‹Via sura› sur il Pass dal Set che collia Beiva en il Surses cun Casaccia en la Bergiaglia. Questa ruta ha l’uvestg da Cuira sustegnì. La via pauc frequentada dal Rain Posteriur è ida en decadenza. Dapi il 13avel tschientaner vegnivan la chavorgia e la via perquai numnadas ‹via mala›.

L’onn 1473 han las vischnancas da Tusaun, Masagn e Cazas la finala decis «die richsstrass und den weg entzwüschend Tussis und Schams, so man nempt Fyamala zu howen, uffzuorichten und ze machen». Per lur intent curaschus han ils da la Muntogna chattà sustegn d’autras portas (associaziuns da transport) lung la ‹Via sut›. Enstagl da renovar la veglia punt da lain han ins construì in pau pli al sid la Punt da Tgiern, in’imposanta punt da crap. Ina part da la via romana han ins sanà; en autras parts han ins pitgà ina via or dal grip u manà la ruta cun punts da lain sur precipizis snuaivels.

L’uvestg n’ha betg pudì evitar che la ruta dal Spleia sanada sa sviluppia a la colliaziun da transit la pli impurtanta dal Grischun. Sia pussanza era sa sminuida ed en las Trais Lias èn ils cumins sa sviluppads al suveran. Sper caravanas da sauma, viagiaturs da commerzi, diplomats ed ils ‹emprims turists› traversavan ils curriers da Lindau – in servetsch da currier organisà da la citad da Lindau – la Viamala sin lur viadi a Milaun.

Durant ils onns 1738–1739 ha l’impressari da Tavau Christian Wildener construì duas punts. Cun agid da quellas han ins pudì guntgir a dretga ina part exponida da la Viamala romana. Ina da las punts è sa mantegnida enfin oz.

Sut la direcziun da Richard La Nicca è vegnida construida ils onns 1818–1821 la nova via charrabla. Ella maina da la vart dal nord cun in tunnel e cun galarias tras l’uschenumnada ‹Rusna persa› ed evitescha cun quai la cunterascensiun sur l’autezza da Runtgaglia. Las trais punts pli veglias èn vegnidas duvradas vinavant. Tranter quellas han ins siglientà ina terrassa or dal grip.

L’onn 1834 ha in’inundaziun catastrofala destruì ina part da la via da la Punt dal Tgiern. La punt sezza n’è betg vegnida destruida, ma ella n’era betg pli duvrabla ed uschia la han ins laschà ir en decadenza. Per remplazzar quella han ins bajegià l’onn 1836 al nord la punt Rania. Il curs da la via da l’onn 1836 è quel da la via chantunala dad oz, cun excepziun dal nov tunnel da colliaziun da l’A13 e da las duas punts ch’han remplazzà l’onn 1935/38 las punts Wildener. Quellas eran entant daventadas memia pitschnas per il traffic. Tranter las duas punts maina ina stgala cun 321 stgalims en la profunditad. La visita da la chavorgia è in’attracziun turistica che fa impressiun.

L’autostrada A13, bajegiada l’onn 1967, sviescha la pli stretga part da la Viamala en in tunnel da 743 meters lunghezza e traversa la part dal sid da la chavorgia sur ina gronda punt vi. Il nov tschancun bajegià l’onn 1958 tranter Tusaun e Runtgaglia è gia vegnì remplazzà l’onn 1996 tras il tunnel da Crapteig cun ina lunghezza da 2171 meters.




</doc>
<doc id="7938" url="https://rm.wikipedia.org/wiki?curid=7938" title="Phong Nha-Ke Bang">
Phong Nha-Ke Bang

Phong Nha-Ke Bang (vietnamais: "Vườn quốc gia Phong Nha-Kẻ Bàng") è in parc naziunal da la provinza centrala da Quang Binh en Vietnam. El è situà 50 kilometers en il nord da la citad da Dong Hoi.

Quest parc ha 300 cuvels e grottas cun ina lunghezza totala da 70 kilometers, dals quals be 20 kilometers èn vegnids examinads dals scienzads vietnamais. I dat era blers flums, cascadas e turrents sutterrans en quest parc che preschenta ina ritga diversitad biologica. Il 2003 è il parc vegnì declerà sco patrimoni natiral da l'umanitad da l'UNESCO.


</doc>
<doc id="7944" url="https://rm.wikipedia.org/wiki?curid=7944" title="Farera">
Farera

Farera (uffizialmain tudestg Ferrera, mintgatant era per rumantsch per evitar confusiuns cun l'anteriura vischnanca da medem num) è ina vischnanca politica en il ch'è sa furmada cun vigur a partir dals 1. da schaner 2008, tras la fusiun da la vischnanca anteriura da Farera (tud. "Ausserferrera") cun quella da Calantgil (tud. "Innerferrera"). La vischnanca sa chatta en il circul da Schons, en il district dal Rain Posteriur.


</doc>
<doc id="7954" url="https://rm.wikipedia.org/wiki?curid=7954" title="Tumegl">
Tumegl

Tumegl (uffizialmain tudestg "Tomils") è ina vischnanca politica svizra en il . Ella è situada en il circul Tumleastga dal district Rain Posteriur.

La vischnanca è sortida il 1. da schaner 2009 ord la fusiun da Veulden, Sched, Tràn e l'anteriura vischnanca da Tumegl, che fin alura eran vischnancas autonomas.



</doc>
<doc id="7963" url="https://rm.wikipedia.org/wiki?curid=7963" title="Ruta postala da muntogna">
Ruta postala da muntogna

Las rutas postalas da muntogna (tudestg "Bergpoststrasse") èn stradas particularas en Svizra. Sin questas rutas postalas han ils bus da lignia da la posta svizra adina precedenza e pudain duvrar la tiba a trais tuns.

La tiba a trais tuns vegn en il traffic da lignia duvrada per dar signals ed avertiments, p. ex. avant curvas nunsurvesaivlas. Era bus dad autras interpresas concessiunadas pudain duvrar el per quest intent. En la tiba a trais tuns viva il signal dal corn da postigliun vinavant. Ils autos da posta ed auters bus sin las rutas postalas da muntogna èn, ultra a las vehichels da polizia e salvament, ils unics vehichels a motor en Svizra per ils quals tibas a plirs tuns èn admessas.

Il 1923 è la tiba a trais tuns resunada per l'emprima giada sin las rutas postalas da muntogna. Dapi l'onn 1927 van ils autos da posta era tras il Flüela e 39 stradas da muntogna èn vegnidas numnadas rutas postalas da muntogna.




</doc>
<doc id="7965" url="https://rm.wikipedia.org/wiki?curid=7965" title="Segunda Guerra mundiala">
Segunda Guerra mundiala

La Segunda Guerra mundiala (1939–1945) è stada in conflict tranter las Pussanzas da l’axa (Germania, Italia e Giapun) ed ils Alliads (Frantscha, Gronda Britannia, Stadis Unids da l’America ed Uniun Sovietica). La Segunda Guerra mundiala è stada la pli crudaivla e sanguinusa guerra da l’umanitad. 55–60 milliuns umans han pers la vita, da quai 6 milliuns Gidieus ch’èn daventads unfrendas dal holocaust.

Suenter l’Emprima Guerra mundiala (1914–1918) ha l’economia tudestga fatg tras ina gronda crisa, tranter auter pervia dals pajaments da reparaziun als victurs da guerra. Il crash da la bursa a New York l’onn 1929 ha be anc pegiurà la situaziun e chaschunà en Germania in’immensa inflaziun. Sin quest terrain ha l’avanzament da la Partida naziunalsocialistica (NSDAP) cumenzà. Suenter las elecziuns dals 1933 han ils nazis surprendì la regenza ensemen cun lur alliads conservativs. Adolf Hitler è daventà chancelier da la Germania ed ha manà il pajais en ina dictatura. Sia finamira era da prender en ina posiziun centrala entaifer l’Europa.

L’onn 1935 ha Hitler occupà il territori demilitarisà situà al cunfin cun la Frantscha. In onn pli tard è l’Austria vegnida annectada u integrada en il Reich tudestg. Il medem onn è er il territori sudetic en Tschechoslovachia vegnì annectà da la Germania. Il mars 1939 ha Hitler la finala occupà l’entira Tschechia, e la Slovachia è daventada in stadi da satellit da la Germania. Curt suenter ha la Lituania cedì il territori da Memel als nazis.

Per evitar l’engrondiment da la Germania han la Frantscha e la Gronda Britannia furmà in’allianza ensemen cun la Pologna. In gieu dubel ha giugà en quella fasa l’Uniun Sovietica. Suenter la Revoluziun da favrer encunter il zar era la Russia sa retirada l’onn 1917 da l’Emprima Guerra mundiala. En la Revoluziun da l’october avevan ils communists surpiglià il stadi russ. Cur che Stalin è arrivà a la pussanza, ha el midà l’Uniun Sovietica en ina dictatura. L’avust 1939 han Hitler e Stalin suttascrit surprendentamain in pact da betg attatgar in l’auter. En in’agiunta secreta è vegnì definì pli u main la partiziun da la Pologna, l’expansiun russa en il Balticum e l’attatga russa en Finlanda.

1922 è Benito Mussolini marschà vers Roma ed ha surpiglià l’Italia ch’è s’alliada pli tard cun la Germania. Durant la guerra burgaisa en Spagna (1936–1939) ha general Franco battì las forzas republicanas, socialistas e communistas cun agid dals naziunalsocialists tudestgs ed ha medemamain installà ina dictatura militara.

L’expansiun dal Giapun ha entschet ils onns 1930 cun l’intenziun da dominar l’Asia. L’onn 1931 ha il Giapun annectà la Mandschuria ch’appartegneva a la China. L’onn 1936 è il Giapun entrà en ina coaliziun cun la Germania ed in onn pli tard ha la Segunda Guerra giapunaisa-chinaisa cumenzà.

Il prim da settember 1939 a las 4.45 uras ha l’attatga tudestga sin la Pologna cumenzà, e quai senza decleraziun da guerra formala. La citad da Danzig è vegnida attatgada da bastiments da guerra tudestgs e quasi per lung da l’entir cunfin èn bumbas crudadas. La Frantscha e la Gronda Britannia (ensemen cun il Canada, l’Australia e la Nova Zelanda) han sinaquai declerà ils 3 da settember la guerra a la Germania. Ils Alliads han dentant desistì d’attatgar la Germania nà dal vest e surlaschà cunquai la Pologna a ses destin. Ils 17 da settember è la Pologna crudada e vegnida occupada en il vest dals nazis ed en l’ost dals soviets. Ina decleraziun da guerra da vart da la Frantscha e da l’Engalterra a l’Uniun Sovietica n’ha betg lieu. Ils 28 da settember ha la chapitala Varsovia capitulà suenter ina battaglia da 10 dis. Ils 8 d’october han nazis e russ partì la Pologna cun ina lingia da demarcaziun. Sut l’occupaziun è la populaziun da la Pologna vegnida terrorisada e Gidieus èn vegnids stgatschads, serrads en ghettos ed assassinads.

Sco reacziun sin la sutmissiun da la Pologna ha l’armada franzosa cumenzà a far preparativas al cunfin cun la Germania. Cunquai ch’i na ha dà naginas attatgas pli grondas, vegn questa fasa numnada guerra da posiziun.

Ils 30 da november 1939 han ils Russ attatgà la Finlanda. Las sperditas russas en dentant stadas pli grondas che spetgà. Ils 12 da mars 1940 è vegnì suttascrit in contract da pasch, en il qual la Finlanda ha stuì surdar a la Russia parts da la Carelia e la peninsla Kalastajansaarento. En las diras battaglias cunter ils Fins ha l’armada russa fatg experientschas ch’èn sa mussadas sco preziusas e ch’han pli tard influenzà lur strategia da defensiun cunter ils Tudestgs.

La Norvegia e la Svezia eran impurtants furniturs da materia prima per la Germania. Ils Brits vulevan interrumper questas furniziuns cun occupar il port da mar da Narvik en Norvegia. Ils nazis han intervegnì da quest plan ed han vulì vegnir avant als Brits. Ils 5 d’avrigl è la mar avant la Norvegia vegnida surtratga cun minas, in di pli tard è ina gronda part da la flotta tudestga sa muvida vers Narvik. Ils 9 d’avrigl èn divisiun tudestgas sa tschentadas en la Norvegia. Gia in di pli tard controllavan ils nazis er Stavanger e Trondheim, latiers il Danemarc che na veva betg fatg resistenza. La Gronda Britannia ha occupà ils 12 d’avrigl las Inslas Faröer ch’appartegnevan al Danemarc. Ils proxims dis hai dà plirs grevs cumbats maritims. Ils 17 d’avrigl èn truppas alliadas sa tschentadas en la Norvegia. Il success dals nazis en la Frantscha ha dentant sfurzà ils Alliads da partir da la Norvegia. Ils 10 da zercladur ha la finala er l’armada norvegiaisa capitulà. Ils nazis han sin quai installà ina regenza da marionetta.

L’armada franzosa era sa postada lung la Lingia da Maginot ch’era vegnida rinforzada cun fortezzas e foss. La chadaina da muntognas da las Ardennas furmava quasi la prolungaziun natirala da quella. Il prim plan d’in sviament dals Tudestgs sur il nord è crudà en mauns alliads ed è uschia daventà irrealisabel. Il segund plan preveseva in’attatga tras las Ardennas. Ils 10 da matg 1940 ha la Germania cumenzà l’attatga vers ils stadis neutrals Belgia, Ollanda e Luxemburg. Ils 14 da matg ha l’Ollanda capitulà; ils 17 da matg è la citad da Brüssel crudada. L’avanzament dals nazis ha cuntinuà vers la Frantscha. Ils 19 da matg è l’armada tudestga arrivada ad Abbeville ed ha serrà en las divisiuns franzosa e britannicas a Dünkirchen. Ils nazis han interrut lur attatgas e pussibilità als Alliads l’evacuaziun da sur 300 000 schuldads. Senza quest’armada britannica cun grond’experientscha fiss la Gronda Britannia stada en ina situaziun pauc favuraivla. Il stop da l’attatga tudestga è probablamain d’attribuir ad ina malchapientscha tranter ils manaders militars e politics.

Ils Franzos èn sinaquai sa preparads persuls sin la defensiun da lur pajais. Ils 5 da zercladur ha l’attatga tudestga cumenzà, ils 9 da zercladur han els surpassà la Seine. Ils 11 da zercladur ha er l’Italia declerà la guerra a la Frantscha e l’Engalterra. Ils 14 da zercladur 1940 èn ils nazis la finala arrivads a Paris. Ils 17 da zercladur ha la Frantscha capitulà ed a partir dals 25 da zercladur han las armas taschì. La campagna en il vest ha durà be 6 emnas e 3 dis. La Frantscha è vegnida partida en duas zonas: il nord ed il vest èn vegnids occupads dals nazis; la part dal sid e da l’ost èn restadas sut controlla franzosa, er pervia cha las divisiuns da muntogna da la Frantscha ch’han resistì a las attatgas talianas. La Frantscha da Vichy è dentant daventada in stadi da marionetta dals nazis.

La battaglia en l’Atlantic cumpiglia tut las acziuns da la marina tudestga cunter bastiments da battaglia e da transport dals Alliads en l’Ocean Atlantic durant la Segunda Guerra mundiala. Sco insla era l’Imperi britannic fermamain dependent d’imports dals stadis dal Commonwealth e dals Stadis Unids da l’America. Suenter l’occupaziun da la Frantscha ha la Royal Navy englaisa stuì proteger la riva al Chanal e reducir la surveglianza da bastiments da transport. Il medem mument han ils nazis gudagnà novas pussaivladads strategicas entras ils ports atlantics conquistads en il vest da la Frantscha. En quest’emprima fasa da la battaglia en l’Atlantic ha la Gronda Britannia stuì subir grondas sperditas da bastiments da vitgira.

Suenter che plirs bastiments da guerra da la Germania èn vegnids sfundrads – e cunzunt suenter la sperdita da lur bastiment da prestige "Bismarck" ils 27 da matg 1941 – han ils nazis quasi mo pli attatgà cun sutmarins. L’emprim èsi reussì als Tudestgs da tutgar effectivamain ils convois dals Englais. En il decurs da la guerra è la situaziun da la marina tudestga dentant vegnida pli e pli desolata, cunzunt pervia da novaziuns tecnicas per localisar sutmarins (p.ex. il radar). La sfundrada da bastiments alliads è sa sminuida cuntinuadamain da 5,7 miu. tonnas da register il 1942 sin 175 013 l’onn 1944.

Tranter il 1939 ed il 1945 èn 36 000 mariners daventads unfrendas da guerra sin la vart dals Alliads. Sur 5000 bastiments, da quels 175 da battaglia, èn vegnids sfunsads. La vart tudestga ha pers varga 30 000 mariners, 783 sutmarins e quasi tut ils bastiments da battaglia. Il pli datiers a lur finamira – l’isolaziun da las inslas britannicas – è la marina tudestga stada l’onn 1941 avant l’entrada en guerra dals Stadis Unids. Ma cun ina durada da la guerra maritima da 6 onns eran las abilitads da prestaziun economicas dal Reich tudestg surdumandadas.

Ils 28 d’october 1940 han divisiuns talianas attatgà da l’Albania ennà la Grezia, èn dentant vegnidas bittads enavos. Hitler n’era betg vegnì orientà davart quest’attatga. Tuttina ha el gidà ils Talians or da lur miserabla situaziun cun lantschar la campagna sin il Balcan.

Ils nazis han l’emprim empruvà da gudagnar il Balcan sco stadis alliads. La Rumenia ha acceptà in tal contract, la Jugoslavia e la Grezia perencunter betg. Ils 6 d’avrigl 1941 ha l’attatga tudestga cunter la Jugoslavia cumenzà; quella è ida a fin ils 17 d’avrigl cun la capitulaziun. Medemamain ils 6 d’avrigl han ils Tudestgs lantschà l’assagl sin la Grezia. La resistenza greca è dentant stada dira e lunga. En spezial en ils territoris muntagnards da la Grezia dal Nord èn las sperditas dals nazis stadas fitg grondas. Ils Brits staziunads en Grezia han fatg resistenza a las Termopilas, èn dentant tuttina vegnids battids. Ils 27 d’avrigl 1941 èn ils nazis arrivads ad Athen. L’invasiun da l’insla Creta ha durà in’emna pli ditg ed ha purtà autas sperditas als nazis.

La campagna en il Balcan ha retardà l’attatga sin la Russia per quatter emnas. Ils 22 da zercladur 1941 ha l'imperi tudestg cumenzà cun la campagna militara en l’ost. Il retard ed in’entschatta prematura da l’enviern han procurà per difficultads betg spetgadas da vart tudestga. Malgrà la situaziun da provediment malsegira ha Hitler declerà l’occupaziun da Moscau sco finamira da la campagna en l’ost.

Ils manaders sovietics n’eran a l’entschatta betg preparads sin l’attatga. Al cunfin n’èsi betg vegnì fatg gronda resistenza. Pir ils 29 da zercladur ha la Russia proclamà la gronda guerra per la patria. Fin la fin settember eran las citads da Minsk e Kiew dentant gia crudadas en mauns dals nazis. Gia l’october hai entschet a naiver e l’offensiva tudestga n’è betg pli vegnida enavant. Ils 5 da december ha ina cunteroffensiva dals Russ decidì la situaziun da la citad da Moscau che n’è betg vegnida occupada dals nazis. La Finlanda perencunter ha pudì reconquistar territoris pers il 1940 e latiers parts da la Carelia. Sin quai han ils Russ translocà lur industria da guerra davos las muntognas da l’Ural. Ils 16 da december ha Hitler dà il cumond a sias truppas da sa fermar; l’armada tudestga è dentant vegnida bittada adina pli lunsch enavos. Pir las battaglias da la proxima primavaira han purtà novs success als nazis. Ils 28 da matg è la citad da Charkow vegnida occupada, ils 5 da fanadur Sewastopol ed ils 4 d’avust Stawropol. Ils 21 d’avust 1940 sgulatschava la bandiera dal Reich tudestg sin la muntogna da l’Elbrus en il Caucasus. Ils 6 da settember han ils nazis en pli occupà las citads a la Mar Naira Anapa e Noworossijsk.

Ils Stadis Unids da l’America eran formalmain neutrals, sustegnevan dentant la Gronda Britannia cun material ed armas. Durant la guerra en l’Europa ha il Giapun occupà vasts territoris en il sidost da l’Asia, per exempel l’Indochina franzosa. Ils 7 da december 1941 han aviuns giapunais attatgà nunspetgadamain il port american Perl Harbour situà en l’Ocean Pacific. Ils 11 da december ha era la Germania declerà la guerra als Stadis Unids. Or da la guerra europeica è sa sviluppà uschia la Segunda Guerra mundiala. Malgrà las attatgas giapunaisas èn ils Americans sa decidids da batter l’emprim la Germania.

Sco en l’Europa han ils Talians era subì en l’Africa dal Nord grondas sperditas en lur battaglias cunter ils Brits, cunzunt en la Libia. Ils Tudestgs han perquai tramess il 1941 in’armada sut il commando d’Erwin Rommel per sustegnair lur alliads. Cun ina tactica offensiva èsi reussì ad els da bittar enavos ils Englais e da reconquistar la Libia. Ussa vulevan ils Tudestgs era occupar l’Egipta ed il Chanal da Suez; l’offensiva è dentant vegnida bittada enavos dals Englais. Sut il nov cumandant Bernard Montgomery ha entschet la cunteroffensiva ed ils Tudestgs èn stads necessitads da sa retrair. Cun l’arrivada da truppas americanas a Casablanca ed Algier èn ils Tudestgs stads enserrads ed han capitulà ils 13 da matg 1943 en Tunesia.

Encunter il maini d’ina part da la generalitad ha Hitler ordinà sper las attatgas en il Caucasus er l’attatga sin la citad da Stalingrad. Ils 23 d’avust 1942 ha il bumbardament or da l’aria cumenzà. En diras battaglias per vias e chasas è l’armada russa sa defendida stinadamain. Ils Tudestgs han occupà radund 90 % da la citad destruida, l’occupaziun totala n’è dentant betg reussida. Ils 19 da november ha la Russia lantschà la cunteroffensiva. Igl è reussì a l’armada russa d’enserrar la sisavla armada tudestga a Stalingrad e da distatgar ella da furniziuns da material, nutriment ed umens. A partir dals 10 da schaner 1943 han in milliun schuldads russ attatgà e battì ils Tudestgs. 100 000 Tudestgs èn daventads praschuniers, be 6000 dad els duevan returnar pli tard or dals champs da lavur en Sibiria.

La battaglia da Stalingrad ha manà natiers la vieuta en la guerra tudestga-russa. Las battaglias per la citad Charkow e la pli gronda battaglia da chars armads da l’istorgia a Kursk han ils Russ decidì en lur favur. La fin dal 1943 era Kiew puspè en mauns sovietics. L’arrivada da truppas alliadas en la Sicilia ha sfurzà la Germania da sa retrair; l’armada sovietica è avanzada vinavant encunter vest. La fin da fanadur stevan truppas russas avant l’anteriur cunfin finlandais e sin l’autezza da la citad da Minsk. Il prim d’avust 1944 ha la citad da Varsovia revoltà encunter ils occupants. Ils soviets èn marschads en la Rumenia ch’ha sinaquai cumenzà a collavurar cun Moscau. Ils 5 da settember ha l’armada cotschna era occupà la Bulgaria. En consequenza da l’avanzament russ ha l’armada tudestga era stuì sa retrair da la Grezia, divisiuns britannicas han surpiglià Athen ils 13 d’october. Ils 20 d’october èn Belgrad e la Jugoslavia vegnids liberads da l’armada russa e da partisans jugoslavs sut Tito. A Varsovia èn ils Russ arrivads ils 17 da schaner 1945, a Budapest ils 11 da favrer. Vienna è crudà ils 13 d’avrigl en mauns russ, ils 10 da matg èn chars armads russ entrads a Prag. La davosa battaglia da defensiun al cunfin tudestg ha gì lieu ils 18 d’avrigl en vischinanza da Seelow, ils 25 d’avrigl era la citad da Berlin circumdada da l’armada russa. Adolf Hitler è sa suicidà ils 30 d’avrigl ed ils davos defensurs da Berlin han capitulà ils 2 da matg 1945.

Ils 10 da fanadur 1943 èn furmaziuns alliadas sa tschentadas en Sicilia ed han entschet a stgatschar nazis e faschists vers nord. Sin cumond da la curuna taliana è il duce Benito Mussolini vegnì arrestà. Ils 8 da settember ha l’Italia fatg pasch cun ils Alliads; sinaquai è ella vegnida occupada dals Tudestgs ch’èn entrads ils 10 da settember a Roma. Pervia da la dira defensiun dals Tudestgs han ils Alliads, sustegnids da l’armada taliana e da var 250 000 partisans, pudì avanzar mo plaun. Il marschal tudestg Albert Kesselring ha refusà da cumbatter en la citad eterna ed ha bandunà Roma ils 4 da zercladur 1944 cun sias truppas. Fin la fin da la guerra na han ils Alliads dentant betg dumagnà da deliberar l’entira Italia, tranter auter era territoris alpins sco la Vuclina.

L’entschatta 1944 ha Erwin Rommel surpiglià il commando da la defensiun en il vest. Dal schaner enfin l’avrigl han aviuns tudestgs puspè bumbardà Londra. Ils 6 da zercladur èn ils Alliads sa tschentads en la Normandia. Ils Tudestgs avevan installà fermas posiziuns da defensiun. Ils Alliads han perquai pudì avanzar be plaun, malgrà ch’els avevan attatgà cun fitg blers umens. Ils 15 d’avust èn ulteriuras forzas alliadas sa tschentadas en il sid da la Frantscha (en vischinanza da Cannes). Ils 25 d’avust èn divisiuns franzosas entradas a Paris. Il general Dietrich von Choltitz ha refusà il cumond da Hitler da destruir Paris.

Gia ils 3 da settember è Brüssel vegnì deliberà, il di suenter Antwerpen. Aachen, l’emprima citad tudestga, han ils Alliads conquistà ils 21 d’october suenter grevs cumbats. Ils 7 da mars 1945 han ils Alliads surpassà il Rain, ils 18 e 19 d’avrigl èn las citads da Magdeburg e Lipsia crudadas. Ils 25 d’avrigl èn las armadas alliadas ed ils Russ s’entupads. Ils 26 d’avrigl è la citad da Bremen crudada, ils 2 da matg Lübeck ed ils 3 da matg Hamburg crudadas en ils mauns dals Brits. Entant eran ils Americans arrivads ils 30 d’avrigl a Minca ed ils Franzos ils 22 d’avrigl a Stuttgart. Ils 3 da matg èn ils Americans s’entupads al Pass dal Brenner cun lur cumpatriots che vegnivan si da l’Italia. A Dongo al Lai da Como avevan partisans tschiffà e schluppettà Benito Mussolini ils 28 d’avrigl. Ils 2 da matg han las truppas tudestgas en l’Italia capitulà.

Avant che Adolf Hitler ha fatg suicidi, ha el elegì l’admiral Karl Dönitz sco ses successur che dueva cuntinuar cun ils cumbats. Ma gia la damaun dals 7 da matg ha il colonel en il rang da general Alfred Jodl suttascrit la capitulaziun senza cundiziuns da tut las truppas tudestgas. Quella è entrada en vigur ils 8 da matg 1945 a las 23.01 uras. L’Uniun Sovietica ha dentant schlià pir ils 25 da matg il stadi da guerra cunter la Germania.

L’ambiziun dal Giapun era la dominanza en l’Asia. Ils schuldads giapunais cumbattevan a moda ordvart stinada. Pliras giadas è er la populaziun civila vegnida attatgada crudaivlamain (p.ex. tar la mazzacra da Nanjing). Suenter l’attatga sin il port american Pearl Harbor ils 7 da december 1941 e l’entrada en guerra dals Stadis Unids da l’America ha il Giapun occupà vastas parts da l’Ocean Pacific. Pir la mesadad dal 1942 è la situaziun sa midada a disfavur dal Giapun. Enfin l’onn 1944 hai dà regularmain dirs cumbats per inslas e territoris maritims. A partir dal 1944 èn ils Americans adina vegnids pli datiers al Giapun. Ils 6 d’avust 1945 han els bittà giu l’emprima bumba atomara sur la citad da Hiroshima, ils 9 d’avust ina segunda sur la citad da Nagasaki. Ils 15 d’avust ha il manader giapunais annunzià la capitulaziun. Quella è vegnida suttascritta ils 2 da settember 1945 sin la mar avant Tokio.

Durant la Segunda Guerra mundiala hai dà nundumbraivels crims da guerra. Ils Tudestgs, tschorvs tras lur ideologia, han assassinà carstgauns da gruppas etnicas, religiusas, politicas u socialas (Gidieus, Sinti e Roma, Europeans da l’ost, communists, socialdemocrats, adversaris dal régime, intellectuals, omosexuals, impedids da spiert etc.) a moda crudaivla ed inumana en tut ils territoris ch’èn insacura stads sut lur controlla.

Ils nazis avevan installà champs da concentraziun per assassinar sistematicamain quels carstgauns (tranter auter ad Auschwitz-Birkenau, Buchenwald, Dachau, Lublin, Sobibor, Treblinka e Theresienstadt). Radund 6 milliuns Gidieus èn daventads unfrendas dals nazis, sper blers auters umans. Cifras exactas n’èn betg eruiblas, perquai ch’ils Tudestgs n’han betg registrà tut ils morts e destruì actas vers la fin da la guerra. Latiers vegnan ils bumbardaments sin citads britannicas.

Ils schuldads russ han commess differents crims da guerra en lur territoris occupads, tranter auter violaziuns da ver 400 000 dunnas en l’Europa, da quai 200 000 en Germania. Ils Giapunais èn cunzunt stads criminals vers ils Chinais (mazzacra da Nanjing). En tut duain 20 milliuns carstgauns esser daventads unfrendas da las agressiuns giapunaisas. Ils Americans ed ils Brits han bumbardà la Germania en grond stil, destruì entiras citads e mazzà blers civilists. Ils Americans han er bumbardà citads giapunaisas e latiers sa chargià la culpa d’avair bittà giu duas bumbas atomaras.

En la Segunda Guerra mundiala han la Germania, l’Italia ed il Giapun pers lur posiziun militara. La Frantscha, la Gronda Britannia e l’Ollanda han diminuì tala uschè ferm ch’els han stuì dar si lur colonias. Militarmain dominavan a partir da 1945 ils Stadis Unids e l’Uniun Sovietica. L’Europa (e la Germania) è vegnida partida en territoris d’influenza da questas pussanzas mundialas. Il vest (Germania dal Vest, Austria, Italia, Scandinavia, Grezia, Britannia, Frantscha e Spagna) è sa drizzà vers l’America, l’ost (Germania da l’Ost, Pologna, Tschecoslovachia, Ungaria e Jugoslavia) è vegni sut il domini da l’Uniun Sovietica. Questa partiziun ha durà fin l’onn 1989 (Germania) respectivamain 1991 (implosiun da l’Uniun Sovietica). Dapi lura exista sin bunamain l’entir continent europeic in’uniun interstatala (Uniun Europeica) che dat stabilitad a l’Europa ch’ha ina fitg lunga istorgia da charplinas e guerras.

Blers Gidieus èn emigrads avant, durant e suenter la guerra vers l’America u vers l’anteriura colonia britannica en Palestina. Là han els fundà il 1948 il stadi Israel. Dapi lura è l’Israel involvì cuntinuadamain èn conflicts violents cun ils stadis arabs ch’al circumdeschan.





</doc>
<doc id="7993" url="https://rm.wikipedia.org/wiki?curid=7993" title="Ren">
Ren

Il ren ("Rangifer tarandus") è ina spezia da mammal or da la famiglia dals tschiervs (Cervidae). Antruras era el derasà en parts da las zonas tempradas. Oz viva el dentant be anc en regiuns enturn il Pol dal Nord: la stad en las tundras e l’enviern en ils guauds da la taiga da l’Eurasia dal Nord e da l’America dal Nord sco era en Grönlanda e sin autras inslas arcticas. Il ren è la suletta spezia da tschiervs, tar la quala era las femellas portan cornas e la quala è vegnida domesticada en grond stil. Ils rens nordamericans vegnan era numnads ‹caribu›, "caribou", tenor in pled or da la lingua dals Indians da Mi'kmaq.

La spezia dal ren (num scientific: "Rangifer tarandus") fa part dal gener "Rangifer" ed appartegna a la classa dals mammals ed a l’urden dals mammals cun unglas pèr (Artiodactyla), pli exact al suturden dals remagliaders (Ruminantia). Entaifer la famiglia dals tschiervs (Cervidae) fa il ren part da la sutfamiglia dals Capreolinae (en Europa fan anc part il chavriel e l’elan da questa sutfamiglia). 

La grondezza dal ren variescha fitg tenor il territori da derasaziun. La lunghezza dal corp tanscha da 120 fin 220 centimeters, l’autezza da la spatla da 90 fin 140 centimeters ed il pais da 60 fin 300 kilograms. Il pail è spess e lung, grisch stgir enfin brin u era cler – spezialmain tar animals domesticads. L’enviern è il pail en general bler pli cler che la stad. Ils ‹Peary-Caribous› che vivan sin las inslas autarcticas dal Canada (oravant tut sin l’insla d’Ellesmere) portan perfin durant l’entir onn in pail bunamain alv. La colur dal pail serva sco camuflagi encunter animals da rapina inimis; la launa spessa sut il pail protegia encunter la fradaglia en il clima arctic criv.

Las cornas han la furma da stangas che sa sroman. Be la part il pli orasum furma a la fin da la stanga ina pitschna pala. Quella vegn era numnada ‹pala da naiv›, cunquai ch’ins crajeva pli baud ch’il ren stauschia da la vart la naiv cun quella pala. La furma da las cornas è fitg irregulara, asimmetrica e differenta tar mintga animal. Ina particularitad dal ren è che las femellas portan medemamain cornas – ina spezialitad che cumpara uschiglio tar naginas spezias dals tschiervs. Las cornas dals mastgels èn cun ina lunghezza da 50 fin 130 centimeters considerablamain pli lungas che quellas da las femellas che cuntanschan be ina lunghezza da 20 fin 50 centimeters. Ils mastgels bittan giu lur cornas l’atun, las femellas pir la primavaira. Normalmain na vegnan betg omaduas cornas bittadas giu a medem temp, uschia ch’il ren porta temporarmain fitg savens be ina stanga.

Las tschaccas dals rens èn fitg ladas e pon vegnir schlargiadas entras ina pel stendibla. Ultra da quai èn sa furmadas lungas unglas sura che pussibiliteschan a l’animal in pass segir perfin sin terren crappus u belmus. 

Ils rens fan part dals mammals gronds che vivan il pli al nord. Els vivan en grondas parts dal nord da l’America dal Nord e da l’Eurasia. Perfin sin inslas fitg arcticas sco Svalbard, Ellestmere e Grönlanda datti colonias da rens. Per mitschar da l’enviern arctic fan rens lungas migraziuns, sche quai als è pussaivel. Il tschancun percurrì durant quels viadis po muntar fin a 5000 kilometers – la pli lunga migraziun da mammals sin terra insumma. 

Sin il continent da l’Europa datti be anc en la planira auta da Hardangervidda en Norvegia ina populaziun da rens selvadis. Tar las grondas scossas da rens en il territori dals Sams (istoric: Laponia) ed en il nordost da la Russia sa tracti exclusivamain da rens domesticads che s’audan ad allevaturs da rens indigens. En autras regiuns, p.ex. en il Canada dal Nord, tanscha il territori da derasaziun da rens – numnà là ‹caribou› – generalmain pli lunsch en il sid, pia en zonas borealas.

Il pli derasà è il ren stà durant l’ultima epoca glaziala: lura era il ren penetrà fin en l’Europa Centrala e fin al cunfin dal nord dal Mexico dad oz. Suenter la fin dal pleistocen è l’abitadi plaunsieu sa spustà vers nord; tuttina èn ils rens anc restads durant lung temp en las zonas tempradas. Uschia devi en il nord da la Germania anc en il temp da l’Imperi roman rens selvadis, en Pologna han els perfin survivì fin en il temp medieval. Probablamain è l’uman per part la culpa ch’ils rens èn svanids or da las zonas tempradas, ma il dumber da rens era oramai vi da sa sminuir. 

Sin las inslas britannicas èn ils rens morts or avant ca. 10 000 onns. L’onn 1952 ha il Sam Mikel Utsi mess en libertad 29 animals en las muntognas da Cairngorm en Scozia; oz vivan là ca. 130 rens. Ina scossa da ca. 80 animals viva sin il terren da la destillaria da Glenlivet.

Rens èn animals da triep. Las scossas s’inscuntran per las migraziuns annualas e pon cuntegnair plirs 100 000 animals; en l’Alasca è enconuschenta ina scossa da 500 000 animals. Suenter las migraziuns sa schlian las grondas scossas en trieps pli pitschens da diesch fin tschient animals. Quellas gruppas sa cumponan per il pli u be da mastgels u be da femellas. Las gruppas èn ordinadas tenor in’ierarchia che sa drizza tenor la grondezza da las cornas; mintgatant vegn l’ierarchia dentant era decidida entras cumbats ritualisads. 

L’october, en il temp da chalira, emprovan ils mastgels da rimnar in harem enturn els. Els copuleschan lura cun uschè bleras femellas sco pussaivel. Suenter in temp da purtanza da 230 dis parturescha la femella in unic vadè il mais da matg u da zercladur. Cuntrari a blers auters vadels da tschierv n’è il pitschen betg taclà e gia curt suenter la naschientscha è el fitg independent: gia suenter in’ura sa el star ed ir sin las atgnas chommas. Sch’el resta sitg, vegn il pitschen protegì encunter la fradaglia da ses pail che consista da chavels emplenids cun aria. Dad aura fraida e bletscha moran dentant fitg blers vadels, malgrà ch’ils vadels da rens possedan capacitads termoregulatoricas extraordinarias e pon accelerar per il quintupel lur producziun da chalur. 

Ils rens daventan sexualmain madirs suenter ca. dus onns. En media vegnan rens 12 fin 15 onns vegls, mintgatant cuntanschan els dentant er ina vegliadetgna da passa 20 onns. 

Rens sa nutreschan oravant tut da pastg; la stad maglian els dentant bunamain mintga nutriment vegetal. L’enviern n’als resta pervia da la naiv e dal glatsch nagut auter che da magliar bulieus, mistgels e la cladonia ("Cladonia rangiferina", ina spezia da litgen). 

Ils inimis natirals dal ren èn lufs, gulatschs, lufs-tscherver ed urs da glatsch. Animals sauns pon dentant scappar dals inimis grazia a lur spertadad; uschia èn per il pli be rens malsauns u flaivels daventads l’unfrenda dals animals da rapina. Il pli grond turment èn parasits interns ed externs, surtut las miriadas da mustgins arctics. 

Sin picturas da cuvels dal temp da crap chatt’ins savens rens. Els eran probablamain gia ina preda tschertgada dals chatschaders da Neandertal. Fin oz vegnan rens chatschads en bleras parts dal mund, cunquai ch’ins appreziescha lur charn plitost magra e lur pail. En las regiuns en las qualas i n’ha betg blers u insumma nagins gronds animals da preda, be paucs materials per construir e naginas plantas da fibras han ils umans utilisà bunamain mintga part dal corp dal ren: lur pel per pellitschas e tgirom, lur cornas e lur ossa per far guaffens. 

I n’è betg enconuschent tge pievel ch’ha domesticà sco emprim il ren. Enturn 1000 a.C. han ins cumenzà a nizzegiar il ren davent da la Sibiria fin en Scandinavia. En l’Europa dal Nord han ils Sams gì fitg bler success cun la domesticaziun. Fin il 17avel tschientaner han ins duvrà ils rens oravant tut sco manadira ed animals da sauma. L’extensiun da la domesticaziun sin entiras scossas ha pir gì lieu cun il sforz da stuair pajar dapli taglias als signurs colonials. Anc oz vegn pratitgà l’allevament da rens en il territori dals Sams. En Norvegia ed en Svezia è l’allevament in privilegi dals Sams, en Finlanda vegn el pratitgà principalmain dals Finlandais. Las scossas pon sa mover libramain, ils umans las suondan. Da temps fixads vegnan las scossas chatschadas ensemen per marcar ils vadels u per mazzar animals elegids. Ozendi chatsch’ins per part ensemen las scossas grondas cun l’agid da helicopters u da schlieusas a motor. 

Cunquai ch’ils rens èn abels da supportar temperaturas, tar las qualas mintg’auter animal da niz muriss, han ins introducì anc en il 20avel tschientaner rens europeics en Grönlanda, Alasca e Canada. Là avevan ils pievels indigens adina be chatschà rens selvadis e mai als domesticà. En l’Alasca n’ha quest’emprova dentant betg funcziunà, cunquai ch’ils Inuit han mantegnì lur mentalitad da chatschader. Era sin intginas inslas subantarcticas sco la Georgia dal Sid u las Inslas Kerguelen tegnan oz ils abitants (ch’èn surtut perscrutaders) pitschnas scossas da rens. 

Rens n’èn betg exnum fitg spuretgs; en il nord da la Finlanda u da la Svezia chaminan els savens sin las vias e na las bandunan era betg immediatamain sch’in auto arriva. Perquai pon ins era charrar fitg datiers dad els, fin in meter, senza ch’els fugian. A pe pon ins percunter s’avischinar sin ina distanza da main che tschintg fin diesch meters mo ad animals ch’èn disads vi dals umans. 

Tenor tradiziuns popularas tiran rens la schlieusa da Son Niclà; el chapeschia para la lingua da quels animals. Enconuschent è plinavant Rudolf, il ren dal nas cotschen ("Rudolph the Red-Nosed Reindeer"): ina figura da reclama e da la chanzun cun il medem titel, stgaffida dal grond negozi american "Montgomery Ward". L’istorgia da Robert L. May sin la quala questa figura sa basa raquinta dal ren Rudolf che vegn mulestà pervia da ses nas cotschen glischant. La finala fa el dentant carriera tar Son Niclà sco ren cun la glisch. 

Pervia da la chatscha è il ren daventà en il fratemp fitg rar en differentas parts dal mund. Ozendi datti sin l’entir mund ca. 4 milliuns rens selvadis e 3 milliuns rens domesticads. La spezia na vala cun quai betg sco periclitada. Trais quarts dals rens selvadis vivan en l’America dal Nord e passa trais quarts dals rens domesticads vivan en la Sibiria. 

Ins differenziescha tut tenor opiniun dals experts diesch fin ventg sutspezias dal ren. Tradiziunalmain vegnan distinguidas duas spezias principalas: per l’ina ils rens da la tundra e per l’autra ils uschenumnads rens dal guaud. Tranter ils rens da la tundra differenziesch’ins trais pitschnas furmas dad inslas aut-arcticas che n’èn dentant betg tuttas fitg parentadas ina cun l’autra, sco era trais furmas da la terra franca che cumparan per part dentant era sin inslas. In’ulteriura furma dad insla, il caribu da Queen Charlotte ch’è mort or, na para tenor expertisas geneticas betg da represchentar in’atgna sutspezia, mabain è vischina a las furmas da la terra franca dal Canada. Ils rens da guaud eurasians vegnan tradiziunalmain partids en trais furmas.



Las sutspezias sa differenzieschan ina da l’autra areguard la colur dal pail e grondezza. Per exempel è il caribu dal guaud canadais colurà brin stgir, il ren europeic plitost grisch brin. Ils pli pitschens rens èn las sutspezias che vivan sin las inslas: uschia è il ren da Spitzbergen en media per 15 pertschient pli pitschen ch’il ren europeic. 

Ils Sams numnan in ren masculin "sarves", in mastgel chastrà "hierke" ed ina femella "vaia". Quels nums èn vegnids surprendids sin l’entir mund là, nua che rens vegnan tratgs ozendi sco animals da chasa. Il num englais è "reindeer". Il num russ "северный олень" signifitgescha litteralmain ‹tschierv dal nord›. Il num ‹ren› deriva dal nordic (svedais "ren", norvegiais "rein"). 




</doc>
<doc id="7997" url="https://rm.wikipedia.org/wiki?curid=7997" title="Nassau">
Nassau

Nassau è la chapitala da las Bahamas, in stadi insularic en l'Atlantic dal nord. Cun 210'832 abitants è Nassau la pli gronda citad dal stadi insularic. Ella schai sin l'insla New Providence ed è il center bancari e da commerci da la terra. Nassau è vegni fundà l'on 1656 da colonialists brits. Entras la politica da taglias fitg liberala vegn il stadi bainstants en il 20avel tschentaner.


</doc>
<doc id="7998" url="https://rm.wikipedia.org/wiki?curid=7998" title="Manama">
Manama

Manama è la chapitala dal Bahrain. A Manama vivan radunt 150'000 carstgauns, bunamain in quart dals abitants dal Bahrain. Cunquai è Manama la pli gronda citad dal stadi. Manama è situà en il nord da l'insla al Golf persic. En cronicas islamas vegn la citad numnada la prima giada l'onn 1345.


</doc>
<doc id="8035" url="https://rm.wikipedia.org/wiki?curid=8035" title="Valuta">
Valuta

Ina valuta è en il senn pli vast la constituziun e l’urden da l’entir sistem monetar d’in stadi. Ella fixescha cunzunt il sistem da munaida e da bancnotas d’ina zona monetara. La zona monetara è il territori, nua che la valuta è valaivla. La valuta pussibilitescha il transfer da martganzia e da prestaziuns da servetsch. Savens vegn la valuta duvrada sco sinonim per la sort da daners ch’è renconuschida dal stadi. La valuta è damai ina sutfurma dals daners. La gronda part da las valutas vegnan martgadadas als martgads da devisas internaziunals. Il pretsch che resulta or da quests martgads numn’ins curs da stgomi. Bunamain tut las valutas currentas sa basan sin il sistem decimal. I dat damai in’unitad principala ed in’unitad secundara. L’unitad secundara represchenta 1/100 da la valur da l’unitad principala.

En ils stadis controlla il minister da finanzas u la banca centrala la valuta e la politica monetara. Las bancas centralas èn fitg autonomas en quasi tut ils stadis dal vest. Quai vul dir ch’il stadi na po insumma betg influenzar la banca centrala ubain mo a moda fitg restrenschida respectivamain indirecta.

Ina munaida è convertibla sch’ins po vender, cumprar e stgamiar ella en tut il mund. Sch’ina valuta po vegnir depositada en aur u/ed en argient e sch’ins po stgamiar bancnotas da tut temp cun il metal correspundent, è ella medemamain convertibla.

Per il mument existan en tut il mund passa 160 valutas uffizialas, dentant mo il dollar american e pli e pli era l’euro valan sco valutas da clav. Ultra da quellas vegnan acceptadas regiunalmain valutas cumplementaras sco med da stgomi (en Svizra: WIR).

Sch’ina populaziun perda la confidenza en ina valuta sa furman savens valutas substitutivas che servan sco med da pajament e da stgomi (per exempel la valuta da cigarettas en Germania suenter la Segunda Guerra mundiala). Era ils uschenumnads daners da stgarsezza remplazzan en temps da crisa la valuta uffiziala. Savens concurrenzeschan era valutas d’auters stadis la valuta da l’agen stadi. Uschia vegniva per exempel duvrà en la Republica Democratica Tudestga il marc tudestg empè dal marc da la Republica Democratica Tudestga. Cunzunt las bancnotas da 100 DM eran appreziadas sin il martgà nair sco med da stgomi ("blaue Fliese").

I vegnan distinguids ils suandants geners da valutas:

Ina quantitad fixa d’in metal definescha la valur da l’unitad monetara.
I vegnan distinguidas valutas monometallicas e bimetallicas.

"Valutas monometallicas"

Mo in singul metal serva sco metal da valuta (normalmain sa tracti d’aur).

"Valutas bimetallicas"

Dus metals (aur ed argient) servan sco metals da valuta.



Gia al cumenzament dal terz tschientaner a.C. surpigliavan metals sco arom, argient, zin ed aur las funcziuns classicas da daners (med da stgomi, med da pajament, barometer da valur e med da conservaziun da la valur/deposit da valur). Ultra da quai serviva era graun sco med da stgomi e sco barometer da valur. L’economia da palazi en cumbinaziun cun l’economia d’oikos (lavur e vita sociala sut in tetg) e l’agricultura da subsistenza ch’era colliada cun quellas, disturbavan dentant il svilup da l’economia monetara. Martganzia betg producida sez vegniva numnadamain barattada u regalada en il rom da servetschs feudals. La munaida è perquai vegnida da s’imponer pir pli tard e quai mo en intgins secturs economics.

Da quel temp existivan en l’Africa las pli diversas furmas da valutas. Tuttas avevan dentant la funcziun da depositar valur. Uschia servivan per exempel perlas, ivur, muvel e.a. sco med da pajament. Al cumenzament dal 15avel tschientaner – cura ch’il commerzi da sclavs è vegnì pli e pli en moda – vegnivan pajads ils subdits cunzunt cun manillas, vul dir cun bratschlets da bronz u d’arom.

En la Grezia antica existiva in’entira classa da martganzias che represchentava mintgamai singulas funcziuns monetaras.


En il decurs dal temp èn vegnids introducids metals prezius (betg munaida) che vegnivan pasads exactamain en las poleis grecas. Ins suppona ch’ils daners eran fitg impurtants en la polis per ils pajaments publics standardisads. L’emprima munaida impurtanta datescha circa da l’onn 600 a.C. ed è vegnida battida en l’Anatolia dal Vest. Questa munaida consistiva d’ina lega natirala d’aur e d’argient. Pli probabel vegniva questa munaida duvrada mo localmain. Ins ha dentant spert cumenzà a duvrar munaida en tut la Grezia. Per regla vegniva duvrà argient per batter munaida (excepziunalmain er aur e bronz). Il bul da la polis garantiva che la munaida paisia tant sco empermess. La valuta la pli impurtanta era la drachma. Quella è era vegnida reintroducida dal 1831 fin il 2001 sco valuta da la Grezia (drachma greca).
Dad in’economia monetara en il vair senn dal pled pon ins dentant discurrer pir a partir dal cumenzament dal 5avel tschientaner a.C. Il center da la monetarisaziun è stà Athen. La valuta d’Athen circulava en l’entira regiun da la Mar Mediterrana, quai pervi da la structura democratica e pervi da la pussanza commerziala d’Athen. Pir Alexander il Grond ha introducì ina nova valuta impurtanta ch’ha terminà la posiziun predominanta d’Athen.

Tuttina sco en Grezia devi er a Roma diversas furmas da daners. L’unificaziun sin ina valuta ch’era valaivla generalmain ha gì lieu enturn l’onn 500 a.C. Daners servivan en emprima lingia per fixar chastis. En il decurs da l’expansiun da l’Imperi roman è vegnì ramassà a Roma adina dapli aur, argient e bronz sco butin da guerra. Quai ha procurà ch’igl è vegnì battì adina dapli munaida. Al cumenzament vegniva battida munaida da bronz e d’argient. Igl ha dentant durà relativamain ditg fin ch’ils Romans han pudì concurrenzar ils Grecs. En il decurs da la Guerra punica è la cumpart da metal da la munaida vegnida reducida, perquai ch’igl eran necessarias adina pli grondas summas da daners per finanziar il militar. Da l’autra vart è sa derasada la valuta romana en l’entira Italia, uschia che bunamain tut tschellas citads talianas han smess da batter munaida. En las regiuns acquistadas da nov ordaifer l’Italia existivan nundumbraivlas valutas ch’eran dentant convertiblas cun la valuta da clav romana.

En consequenza d’ulteriuras expansiuns è adina dapli argient culà a Roma, uschia che la plipart da las expensas statalas vegnivan finanziadas cun batter munaida. Quai ha dentant svalità ils proxims tschientaners la valuta d’argient romana fin che quella è dada ensemen dal tuttafatg il terz tschientaner s.C. Ils burgais romans han pers uschia la confidenza en questas furmas monetaras che sa midavan trasora e che cuntegnevan tendenzialmain adina pli pauc argient. Perquai vegniva cunzunt la munaida pli veglia tegnida en salv, savens vegniva quella era luentada. Per consequenza han ils daners pers pli e pli lur impurtanza. La schuldada romana vegniva per exempel pajada cun graun. L’imperatur Constantin il Grond ha reagì e remplazzà la valuta d’argient cun ina valuta d’aur stabila. 

Durant l’antica tardiva ha gì lieu ina reorganisaziun dal sistem monetar. Igl è vegnida battida munaida cun ina gronda cumpart d’argient e munaida da bronz. La munaida d’aur existiva anc adina. Uschia è la munaida d’argient daventada main impurtanta. Perquai è il sistem monetar da Roma, che sa basava sin munaida d’argient e da bronz, vegnì remplazzà cun in sistem d’ina valuta d’aur e d’ina valuta da bronz.

La basa per il sistem da valuta bizantin furmava l’uschenumnà solidus, la valuta d’aur introducida da Constantin I. Questa valuta è stada valaivla per circa 1000 onns (a partir dal 5avel tschientaner a.C. fin a l’introducziun dal dinar enturn l’onn 700 s.C.). Quai pervi da la gronda cumpart d’aur e perquai ch’ina valuta d’aur è fitg stabila. L’argient ha percunter pers adina dapli valur, era sche la munaida d’argient – dal reminent era la munaida da bronz – vegniva anc adina duvrada sco med da pajament dasper la valuta d’aur. Per la societad da Bizanz era l’aur da grond’impurtanza. El serviva sco med da pajament en tut ils secturs da l’economia, cun el vegnivan pajadas las expensas publicas ed el pussibilitava il commerzi internaziunal. Pli tard è questa valuta d’aur dentant dada ensemen bunamain en l’entir territori bizantin. Quai en spezial pervi da la malsegirtad creschenta, chaschunada tranter auter era da la pirataria sin las vias da commerzi.

Suenter il solidus surmenziunà è sa sviluppà sut il domini da Carl il Grond il denar d’argient pesant che vegniva era numnà . La circulaziun d’aur en il rom da las instituziuns dal stadi è dentant sa sminuida. Da l’autra vart èn ils daners sa sviluppads pli a pli ad in med da stgomi ch’era d’avantatg per il commerzi e per il martgà. L’anteriura valuta d’aur è daventada main impurtanta sco med da pajament ed ins ha cumenzà a rimnar ella sco ina sort da deposit da valur. En il decurs dal 7avel ed 8avel tschientaner ha gì lieu la midada a la pura valuta d’argient. Quella aveva dentant mo pli ina relaziun matematica cun la valur da l’aur.

L’emprim stadi ch’ha utilisà daners en furma da palpiri e stà la China. Igl è stà in lung process ch’ha durà da l’onn 618 fin circa l’onn 1279. Durant il 10avel tschientaner levgiavan daners da palpiri il commerzi dals negoziants da l’industria da sal statala, quai dentant mo sin nivel regiunal ed a moda fitg limitada. Pli tard è la producziun da bancnotas vegnida suttamessa al stadi. Las numerusas valutas regiunalas sa differenziavan dentant fermamain ina da l’autra. Pir l’invenziun da la stampa cun letras moviblas en l’indeschavel tschientaner ha pussibilità da producir bancnotas en gronda quantitad. Enturn l’onn 1250 èn vegnidas unifitgadas per l’emprima giada differentas valutas ad ina singula valuta dal stadi.

Dal 7avel fin il 12avel tschientaner è er sa sviluppada en il mund islamic ina ferma economia monetara. Quella ha profità d’ina buna svieuta commerziala e d’ina valuta dal dinar tant stabila sco d’auta valur. Da quel temp èn vegnids introducids l’emprima giada credits, schecs, scrits da debits e contos da spargn. Era las structuras da banca necessarias èn sa furmadas.

Sin plaun europeic èn bancnotas vegnidas introducidas l’emprima giada uffizialmain il 1661 en Svezia. La Svezia possedeva bain vasts giaschaments d’arom, ma cunquai che l’arom valeva mo pauc stueva vegnir battida munaida fitg gronda e fitg greva. Ils daners da palpiri han pia purtà en il vair senn dal pled in grond levgiament.

L’utilisaziun da bancnotas ha sa chapescha revelà blers avantatgs. Per exempel è vegnida simplifitgada la concessiun da credit ed era il transport d’aur e d’argient fitg ristgant è scrudà. Plinavant èsi er stà pussaivel per l’emprima giada d’emetter scrits da participaziun ad interpresas en furma da palpiri.

Perquai che la valur da las bancnotas na stueva betg pli correspunder ad ina cumpart da metal prezius definida precisamain – sco quai ch’igl era il cas per la munaida – èn er resultads tscherts dischavantatgs: teoreticamain pudevan per exempel las regenzas restampar ussa daners a moda illimitada per cuvrir lur basegns finanzials (finanziaziun da guerra simplifitgada). Or d’in tal svilup po resultar ina ferma inflaziun.

En il temp autmedieval era il dretg da batter munaida in privilegi che mintga aristocrat aveva en mira. Quest privilegi era numnadamain in dretg suveran profitabel. Quai ha dentant procurà che bleras valutas na pudevan betg vegnir cumparegliadas ina cun l’autra, perquai che la purezza da la differenta munaida variava fermamain. Durant il temp medieval eran usitadas munaidas curantas, tar las qualas la valuta da la munaida era cuvrida tras la valur dal metal. La valur da martgà da munaida estra vegniva uschia eruida sin fundament da la cumpart da metal prezius e quai impediva puspè il commerzi surregiunal. Quests dus motivs – facilitaziun dal commerzi e concentraziun da la pussanza – han rinforzà la tendenza d’unifitgar las valutas sin plaun naziunal.

Sco ditg correspundeva la valur nominala dals daners curants l’emprim a la cumpart da metal da la munaida. Durant il temp modern tempriv hai dà diversas inflaziuns, perquai ch’ils signurs che battevan la munaida sa laschavan savens surmanar a diminuir la valur da la munaida per cuvrir lur basegn da daners. Uschia ha effectuà ina diminuziun da la valur da la munaida l’uschenumnà temp da Kipper und Wipper al cumenzament da la Guerra da trent’onns. 

En l’Europa è la Frantscha sa mussada sco forza decisiva tar l’unificaziun da las valutas. Ella ha ramassà gia baud ils dretgs da batter munaida ed als ha suttamess al retg. L’emprima refurma monetara impurtanta è stada quella sut Louis XIII ils onns 1640–1641, cura ch’è vegnì introducì il louis d’or. Cun l’introducziun dal franc franzos il 1795 è s’etablida l’emprima valuta decimala. Durant las campagnas militaras da Napoleun è questa valuta e cunzunt il sistem decimal sa derasà en l’Europa. Uschia èn sa furmads en Frantscha ed en il conturn da la Frantscha differents sistems da munaida ch’eran construids sumegliantamain e che procuravan, grazia a l’aut grad da purezza da la munaida da curant, per curs da stgomi stabils. Uschia è vegnida fundada ils 23 da december 1865 l’Uniun monetara latina – in’uniun monetara, da la quala faschevan part la Frantscha, la Belgia, l’Italia, la Svizra e la Grezia, e la quala aveva cleras directivas areguard la producziun da munaida. Era sch’ils pajais battevan sezs lur munaida, consistiva tut la munaida da 100 (100 franc, 100 francs, 100 liras, 100 drachmas) da 32,26 g aur e scadina munaida aveva in diameter da 35 mm. Il dischavantatg da l’Uniun monetara latina era il bimetallissem, vul dir ina taxa da stgomi fixa tranter la munaida d’aur e la munaida d’argient.

Ultra da la ferma reducziun da la valur da l’argient a la fin dal 19avel tschientaner han las valutas bimetallicas anc purtà auters problems. Perquai han blers pajais decis da depositar lur valuta sulettamain cun aur. Qua tras duevan vegnir minimads ils dischavantatgs che l’introducziun da daners da palpiri aveva chaschunà (cunzunt en connex cun ils ristgs d’inflaziun augmentads). La precursura da quest svilup è stada la Gronda Britannia ch’ha introducì gia il 1817 il standard d’aur. Suandads èn la Germania (il 1871 en consequenza da la ) ed ils Stadis Unids da l’America (1900). I n’ha dentant dà nagina assimilaziun generala ed uschia devi anc suenter l’onn 1800 en mintga cas differentas furmas da la valuta d’aur.

Da l’introducziun dal standard d’aur è resultada l’uschenumnada obligaziun a la convertibilitad. Quai vul dir che mintga burgais pudeva teoreticamain stgamiar da tut temp tar la banca centrala ses daners contants per la quantitad d’aur correspundenta. La paritad d’aur designescha en quel cas en tge relaziun ch’ils daners contants vegnan stgamiads per aur. Quest standard d’aur stget ha dentant existì mo en la teoria. En la pratica vegniva la valuta deponida cun aur mo sco ina spezia da garanzia per cas ch’i dess in’inflaziun memia ferma dals daners contants (stabilisaziun dal pretsch).

Al cumenzament da l’Emprima Guerra mundiala han las regenzas basegnà dramaticamain dapli daners. Quest svilup è anc vegnì rinforzà supplementarmain da la crisa economica mundiala e pli tard da la Segunda Guerra mundiala. Perquai han blers pajais midà il standard d’aur stget en ina valuta d’aur (bancnotas na pudevan pia betg pli vegnir stgamiadas directamain per aur).

Vers la fin da la Segunda Guerra mundiala èn 44 stadis sa decidids d’introducir novs sistems da valuta (Conferenza da Bretton Woods). Tenor il plan da White era l’idea fundamentala da colliar las valutas internaziunalas cun il dollar american. La valur dal dollar american era depositada cun aur, quai vul dir ch’igl existiva anc adina l’obligaziun da barat da vart da la banca. Uschia èn mintgamai sa resultads curs da stgomi fixs tranter las valutas respectivas ed il dollar american.

Plinavant èn vegnids fundads il Fond monetar internaziunal (FMI) e la Banca mundiala. Il FMI aveva la mira da promover la stabilitad dal sistem monetar internaziunal e d’al curreger en cas da situaziuns criticas. De facto survegliava el pia ils curs da stgomi fixads. Per quest intent ha il FMI era introducì dretgs da retratga speziala.

Perquai ch’il dollar american aveva la posiziun centrala en il sistem da Bretton Woods, era la valur dal dollar da grond’impurtanza per il sistem monetar da tut il mund. Ils onns suenter la Segunda Guerra mundiala è la creschientscha economica vegnida generada cunzunt d’exports da chapital dals Stadis Unids. Uschia aveva il dollar ina gronda valur. Cura che la Guerra dal Vietnam ha cumenzà, han ils Stadis Unids augmentà andetgamain la quantitad da daners e per consequenza è la valur dal dollar sa sminuida. Tras quai n’han ils Stadis Unids betg pli pudì ademplir la garanzia per barattar daners cun aur. Per consequenza ha il sistem da Bretton Woods fatg naufragi.

Al cumenzament da l’onn 1973 èn vegnids dads libers ils curs dal dollar en la gronda part dals stadis da l’Europa dal Vest ed en il Giapun. Ils curs da stgomi èn uschia daventads flexibels. En quest connex è er vegnì creà il floating liber ch’è il cuntrapol dals curs da stgomi fixs. Intgins pajais cun economias publicas plitost pitschnas, las qualas dependevan pli fitg dal commerzi internaziunal che per exempel il Giapun u ils Stadis Unids da l’America, han mantegnì ils curs da stgomi fixs. Quai è dentant daventà pli e pli difficil, perquai ch’ils moviments dals chapitals succedivan adina pli facilmain e pli spert grazia a novs svilups en il sectur da la tecnica d’EED e da la telecommunicaziun. Plinavant vegnivi era adina pli difficil da controllar tut ils svilups.

Gia pauc temp suenter l’introducziun dals curs da stgomi flexibels è il nov sistem vegnì tutgà da duas crisas d’ieli. Igl èn sa resultads surplis (stadis da l’OPEC) e deficits (stadis da l’OECD) considerabels da la bilantscha da las prestaziuns e da las transacziuns. A vista mesauna èn questas instabilitads dentant puspè s’equilibradas.

Pir cun la segunda cunvegna dal FMI è vegnì surlaschà als stadis commembers da decider sez davart il sistem dals curs da stgomi. Mintga singul stadi è dentant stà obligà da procurar per relaziuns monetaras ed economicas stabilas. Uschia ha l’aur pers definitivamain sia posiziun sco valuta da referenza.
Per consequenza han ils curs da stgomi varià considerablamain ed èn schizunt sa midads permanentamain. Cunzunt ils stadis da l’Europa dal Vest, ch’eran dependents in da l’auter, han procurà da cuminanza per segirezzas cunter fluctuaziuns dals curs da stgomi ed han creà il SME (Sistem monetar europeic). Els avevan en mira curs da stgomi stabils sin basa da l’uschenumnada flexibilitad successiva.

Dals curs da stgomi flexibels ha cunzunt il commerzi internaziunal profità che creschiva surproporziunalmain en cumparegliaziun cun il svilup dals products socials bruts naziunals. Tendenzas generalas co ch’in’inflaziun sa sviluppa n’han ins dentant betg pudì constatar. Uschia divergiavan per exempel las ratas d’inflaziun en la Germania ed en ils Stadis Unids cleramain ina da l’autra.

Tenor la decisiun dals presidents dals stadis e da las regenzas (Den Haag 1969) dueva la Communitad europeica sa sviluppar pass per pass ad in’Uniun economica e monetara. L’emprim è vegnida stgaffida ina Cuminanza per ils curs da stgomi europeics (1972) e per consequenza il Sistem monetar europeic (SME 1979). Il Contract da Maastricht (1992) è stà la davos’etappa sin la via a l’integraziun monetara da l’Europa.

L’emprim era la Cuminanza per ils curs da stgomi europeics in instrument per mantegnair almain parzialmain il sistem da Bretton Woods dals curs da stgomi fixs. La convertibilitad da las singulas valutas europeicas dueva uschia esser garantida ("block-floating").

Quest concept ha dentant fatg naufragi ed è vegnì remplazzà dal SME ch’aveva cunzunt la finamira da garantir ch’ils curs entaifer la Cuminanza europeica restian stabils. L’introducziun da l’ecu sco unitad da calculaziun ha furmà ina part da quest svilup. Plinavant han ins decis ch’ils curs da stgomi dastgian variar mo entaifer ina tscherta dimensiun. Questas dimensiuns èn dentant vegnids schlargiads fitg suenter las crisas monetaras dal 1992/93. En quest connex sto vegnir numnada la crisa da la glivra il settember da l’onn 1992 ch’ha procurà che la Gronda Britannia ha bandunà il sistem economic europeic. En connex direct cun la crisa da la glivra stat l’investider american George Soros ch’ha speculà massivamain cunter la glivra britannica: el barattava grondas summas glivras per marcs tudestgs e per francs franzos. Uschia ha el accelerà la scadenza da la valur da la glivra.

Per il pass decisiv ad ina valuta europeica unifitgada ha dentant procurà il contract da Maastricht ch’ha fixà la fundaziun da l’Uniun economica e monetara europeica. Il 1998 ha lura la Banca centrala europeica (BCE) cumenzà sia lavur. Cun l’introducziun da l’euro – sco daner virtual l’onn 1999 – existiva uss ina politica monetara europeica cuminaivla.

L’entschatta schaner 2002 è la finala vegnida concludida l’emprima etappa da l’uniun monetara europeica cun introducir las bancnotas e la munaida da l’euro en ils suandants dudesch stadis: Portugal, Spagna, Frantscha, Belgia, Ollanda, Luxemburg, Irlanda, Finlanda, Germania, Austria, Italia e Grezia. Tut ils stadis participads èn s’obligads da sa tegnair als uschenumnads criteris da Masstricht (uffizialmain: Criteris da convergenza da l’UE). 

Era sch’ins po cumparegliar bain ils pretschs entaifer la zona da l’euro, divergescha la capacitad da cumpra – pia la quantitad da las martganzias e da las prestaziuns da servetsch che las burgaisas ed ils burgais pon cumprar per ina tscherta summa da daners entaifer la zona da l’euro – e quai pervi da particularitads naziunalas.

En il decurs dal temp èn ulteriurs pajais entrads en la zona da l’euro (2007: Slovenia; 2008: Malta, Cipra; 2009: Slovachia; 2011: Estonia). Plinavant han divers stadis (p.ex. la Bosnia-Erzegovina, la Bulgaria, intgins departaments franzos transatlantics ed ils stadis baltics) lià lur valuta a l’euro a maun dal "currency board". L’euro serva qua sco valuta da referiment ch’ha mintgamai in curs da stgomi fix en relaziun cun la valuta da l’agen pajais. 

Las valutas vegnan edidas d’in emittent. Per il solit sa tracti d’ina banca centrala incumbensada dal stadi. Usualmain ha quella l’incumbensa da producir e d’emetter la valuta. En la plipart dals stadis è ses pensum central da diriger la massa monetara uschia che la stabilitad dal pretsch po vegnir garantida. Ulteriuras incumbensas da las bancas centralas èn da fixar e d’exequir la politica monetara (ed uschia era la regulaziun da la quantitad monetara), il deposit da las reservas da devisas sco era la controlla dal martgà da finanzas.

La lescha fixescha che la valuta concepida sco med da pajament legal sto vegnir acceptada entaifer il stadi. Quai munta ch’in creditur è obligà d’acceptar l’amortisaziun d’in debit che vegn fatga cun il med da pajament legal, premess ch’i na saja vegnì fixà nagut auter a moda valaivla. Uschia è garantida la valur da la valuta uffiziala sco med da pajament. Ord vista istorica pon ins probablamain deducir questa garanzia da la cumpart da metal prezius garantida che la munaida veglia cuntegneva.

Crisas monetaras èn crisas da l’economia publica. Ellas resultan d’ina svalitaziun da valuta sperta e nunspetgada. Questa svalitaziun vegn effectuada sch’in curs da stgomi fix per ina u pliras valutas u per aur vegn bandunà senza vulair. Crisas monetaras chaschunan savens crisas finanzialas ed economicas.

Schebain che crisas monetaras sa splegan differentamain, pon vegnir constatads indicaturs temprivs che cumparan adina puspè. Quai èn deficits (cuntinuants) da la bilantscha da las prestaziuns e da las transacziuns, fermas affluenzas da devisas areguard la bilantscha da chapitals, in augment dals impegns a l’exteriur a curta vista, in grond augment dals credits sco era gronds augments dals pretschs en connex cun valurs da facultad (cunzunt immobiglias ed aczias).

Era suenter ch’ina crisa monetara è rutta ora pon ins constatar sintoms da crisa tipics: pli e pli curts termins en quai che pertutga l’indebitament vers l’ester, ils impegns a l’exteriur vegnan pajads pli savens cun valutas estras, tschains pli auts per debiturs en il pajais debitur, grondas perditas da valur d’aczias e d’immobiglias, inversiun da las circulaziuns da chapitals (fugia da chapital) e grondas sperditas da reservas monetaras.

Exempels da crisas monetaras suenter il sistem da Bretton Woods èn tranter auter la crisa dal dollar il 1971, la crisa da debits latinamericana dal 1982/83, la crisa da Mexico il 1994/95 (crisa da tequila), la crisa finanziala e monetara da l’Asia dal Sidost il 1997 (crisa da l’Asia) sco era la crisa da la Brasilia il 1999.

Per bleras valutas vegnan duvradas atgnas letras (oravant tut cun stritg dubel) u abreviaziuns. Quellas furman ils simbols monetars d’ina unitad monetara, per exempel:


Per il solit datti duas differentas abreviaziuns: ina sa cumpona d’ina u da pliras letras che n’èn betg normadas (per exempel ‹fr.› per il franc svizzer); questa abreviaziun vegn duvrada principalmain en il stadi sez. L’autra abreviaziun è normada tenor il standard ISO 4217 e sa cumpona per il solit da trais letras (per exempel ‹CHF›); questa abreviaziun vegn duvrada cunzunt en il commerzi monetar internaziunal.

Il commerzi monetar internaziunal descriva il cumprar ed il vender valutas (devisas) sin differentas plazzas da martgà. Pervi da l’interdependenza internaziunala creschenta è il commerzi cun valutas al martgà da devisas daventà fitg impurtant en il decurs dals ultims onns. I vegnan martgadadas devisas tant per motivs speculativs sco era per motivs da barat ch’èn giustifitgads considerond l’economia reala. En il rom d’in barat d’ina valuta en in’autra resultan custs da transacziun ch’engrevgeschan tenor tscherts economs l’integraziun economica. Perquai èn sa sviluppadas en ils ultims decennis diversas uniuns monetaras (p.ex. l’Uniun economica e monetara europeica).




</doc>
<doc id="8037" url="https://rm.wikipedia.org/wiki?curid=8037" title="Sestri Levante">
Sestri Levante

Sestri Levante ("Sèstri" in l'idiom da la Liguria) es üna vschinauncha taliauna da 18.725 abitants illa Region Liguria, Provinza da Genova. Per sia pusiziun geografica vegna'la eir clameda "la cited dals duos mers".
Sestri as chatta illa "Riviera di Levante" da la Liguria ed es üna da las pü orientelas citeds dal Golf dal Tigullio. Ella es sülla planüra furmeda da l'ovel Gromolo cul ir dal temp, dasper il cap clamo "Isla", chi es unieu a la terra ferma vi da üna strivla da terra, chi parta la "Baja da las Parevlas" (uschè clameda perque cha dal 1825 lo vivit il scriptur danais Hans Christian Andersen) da la "Baja dal Silenzi".
La cited veglia as chatta traunter las duos bajas e la strivla da terra; la part da la cited la pü moderna s'ho sviluppeda sülla pianüra dal Gromolo.

Sestri gnit fundeda dals Liguri, pövel clamo eir "Tigulli" (chi ho do il nom a la zona inua cha la cited as chatta), scu tuot las vschinaunchas limitrofas.
Üna vouta as chattaiva Sestri sün ün'isla; cul ir dal temp dvantet l'isla ün cap pervi dals alluviuns transportedas dals ovels Gromolo e Petronio e da l'acziun dal mer.
Düraunt l'eted dals Romauns eira Sester clameda "Segesta Tigullioreum" u eir be "Segesta". Già da quel temp eira'la ün center da commerzi maritim fich important: pervi da sia vicinanza a las vias, chi mnaivan als pass dal Bracco e da Velva rivaiva la marchanzia al port e giaiva vers ils vals Petronio, Graveglia e Vara e Lunigiana; impü sün qustas vias rivaivan las materias primaras dal pajais intern fin a Sestri.
Sestri gnit manzuneda i'l "Diplom da Berengario" dal 909, cur ch'ella gnit deda a la Baselgia da San Gian da Pavia; zieva gnit ella cedida a l'Abadia da San Colomban da Bobbio.
Düraunt il temp d'immez cumanzet ella ad as svilupper sülla planüra.
Dal 1133 pruvet la famiglia Fieschi da Lavagna a piglier Sestri, ma la Republica da Genova la battet e zieva ün an pigliet la vschinauncha suot sia protecziun militera e politica.
Dal 1145 pigliet l'Abadia da San Colomban la part la pü ota da Sestri, cha Genova transfurmet zieva in chastè.
La flotta da Pisa attachet il Tigullio dal 1170, ma scu eir las otras vschinaunchas limitrofas fet Sestri resistenza ed as salvet. Dal 1172 s'alliettan las famiglias Malaspina e Fieschi traunter pêr, e conquistettan Sestri impè da Genova. Dal 1218 fundettane la "Chastlania da Sestri Levante".
Dal 1321 pruvet Castruccio Castracani, Signur da Lucca, a piglier Sestri sainza success; percunter vet l'occupaziun dals Visconti da Milaun success dal 1365. Eir Vnescha pruvet inutilmaing dal 1432.
Scu las otras vschinaunchas dal Tigullio vet Sestri plundrageda dal 1542 dals Türchs e dal 1607 dals Saracens.
Düraunt l'eted da Napoleun faiva Sestri part dal Departamaint da las Apenninas. Zieva'l Congress da Vienna dal 1815 entret ella i'l Reginam da Sardegna e dal 1861 fet part dal Reginam d'Italia.

La vappa da Sestri Levante ho ün'isla grippusa cun duos tuors munidas da fruins sün fuonz azur; sur ella do que üna curuna e suot üna manzina da ruver ed üna da oliver.
La bindera es azura cun l'ur d'or ed ho immez la vappa da la vschinauncha.

La baselgia gnit construida da l'architect Gio. Batta Carbone traunter 1604 e 1616 scu nouva baselgia da la plaiv da Sestri Levante zieva la missa in uorden da la colliaziun traunter l'Isla e la planüra. Fin 1957 füt ella cuncatedrala da la diocesa da Brugnato; daspö quel an fo Sestri part da la diocesa da Chiavari.
La fatscheda dal 1837-1840 es da stil neoclassic e gnit progetteda da l'architect Giambattista Prato. Dadains do que pittüras sün taila da l'eted barocca ed üna "Pieted" da lain d'Anton Maria Maragliano.

Ella es la baselgia la pü veglia da Sestri: ella gnit constuida dal 1151 illa part da la cited clameda Isla. Fin al 17. tschientiner füt ella la baselgia da la piaiv da Sestri (hoz ho la baselgia da Santa Maria da Nazareth quista funcziun).
Il prüm edifizi eira da stil romanic, ma düraunt il 15. tschientiner gnit ella construida darcho in stil baroc. Il clucher ho il tet a fuorma da piramida e fnestras a duos archs. Dadains è'la da stil gotic ed ho trais nevs.

Eir scha las prümas notizchas sun dal 11. tschientiner, gnit ella construida darcho düraunt il 18. tschientiner; zieva gnit ella ingrandida e munida cun ün battisteri, ün nouv palintschieu da marmel e decoraziuns sülla fatscheda, inua ch'ün ho miss üna statua da San Steivan.
Dadains do que trais nevs e trais uters (da San Steivan, San Gisep e Nossaduonna dal Carmel) la nev centrela glivra cun üna granda apsida.

Ella gnit constuida düraunt ils ans Sesaunta dal 20. tschientiner, ma in quel lö daiva que otras baselgias.
Il prüm daiva que ün oratori dedicho a San Gian e San Töna, ma dal 1647 construettan ils fraters üna nouva baselgia. Daspö 1948 è'la baselgia da piaiv.

Quista baselgia as chatta dasper la Baja dal Silenzi construida dal 1688 da stil da l'eted d'immez cun la fatscheda a strivlas orizontelas alvas e nairas. Dasper ella do que la clostra dals chapütschins.
Dadains do que üna statua da lain da Nossaduonna immaculeda dal 18. tschientiner sün l'uter grand, üna pittüra da Domenico Fiasella dal "Miracul da San Töna da Padova" ed üna taila da listess pittur da "San Flisch da Cantalice chi piglia l'iffaunt Gesu da Nossaduonna".

Construida il prüm dal 1658, gnit ella edificheda darcho bgeras voutas; ella gnit abanduneda dal 1798, an da sia aboliziun vulida da Napoleun.
Daspö 1829 è'la la baselgia da las sours da la Preschantaziun.

Ella as chatta illa cited veglia, lung la straglia clameda Vico Macelli; dasper ella do que üna clostra dal chapütschins. Construida dal 1640, zieva la missa in uorden da la cited dvantet il lö na adatto per la vita d'isolaziun dals fraters; per que dal 1686 dettane la baselgia als preirs da San Peider in chadagna e gettane davent.
Cul ir dal temp gnit la baselgia missa in uorden ed ingrandida bgeras voutas, eir perque ch'ella ho gieu bgers dans zieva l'arriv da Napoleun e l'explosiun d'üna bomba in üna chesa dasper ella dal 1951.

Ella as chatta illa fracziun cun listess nom ed es eir clameda "Nossaduonna da l'Agüd" daspö 1750. La baselgia dad hozindi es dal 1838.


Construieu düraunt il 17. tschientiner, hoz è'l la chesa cumünela da Sestri. El as chatta in Piazza Matteotti, illa cited veglia, dasper la baselgia da Santa Maria da Nazareth.
Illa sela dal Cussagl, al seguond plaun da l'edifizi, do que üna pittüra da Francesco Bassano da l"'Aduraziun dals trais raigs".

Ad es ün palazi dal 17. tschientiner ed ho üna chapella dal 18. tschientiner.
Dadains do que nischas i'ls pilasters da la cupla, chi ho süsom üna pitschan linterna cun las statuas da Sant Anna, San Gioachin, Santa Lisabetta e San Gisep cun l'iffaunt Gesu.


Dasper l'Isla, inua cha hoz do que il parc da l'"Hotel dei Castelli", daiva que ün chastè construieu dal 1145 da la Republica da Genova. Dal 1440 gnit el per part construieu darcho e dvntet ün sunteri dal 1810. Düraunt ils prüms ans dal 20. tschientiner gnit el demolieu dal tuot.
In listess lö traunter 1925 e 1928 gnittan ils "chastels Gualino" edifichos; que sun villas da stil da l'eted d'immez hoz dvantedas albiergs.

Illa cited veglia do que bgers portels da s-chaglia dal 14. tschientiner. Els as chattan pustüt lung la via XXV Aprile, la via maistra da la cited veglia, clameda eir "caruggio" ("straglia" i'l dialect da la Liguria).

Illa Pinacoteca Rizzi do que ouvras da pittuors da la Flandra e bgeras keramicas da la Liguria.




L'economia da Sestri Levante as basa pelpü sül turissem da sted, grazcha a sias duos rivas e sia spelma tipica dals lös da la Liguria.
Üna vouta as fundaiva l'economia da Sestri sulla costrucziun da barchas a vela latina clamedas "leudi"; ün po vzair üna da quistas barchas eir hoz sülla riva dals "Balin", illa Baja da las Parevlas.
A Riva Trigoso do que ils chantiers navels "Fincantieri", chi construescha nevs da guerra ed es hozindi activa adonta d'üna perioda da crisa.

Sestri Levante as chatta sülla veglia via romauna clameda "Via Aurelia", hoz Strada da Provincia n. 1 (da pü bod Strada naziunela n.1). Impü do que üna sortida da l'Autostreda n.12 Genova-Rosignano.

Il territori cumünel es traverso da la viafier Genova-Pisa, mneda da "Ferrovie dello Stato" (las Viafiers naziunelas taliaunas). A do duos staziuns: a Sestri ed a Riva Trigoso.

Sestri Levante es lieda tres ün partenedi dal 1983 cun Dole (Frauntscha); la fracziun Riva Trigoso ho ün partenedi daspö 2002 cun Santa Cruz (Stedis Unieus da l'America).

A Sestri do que las squadras "Unione Sportiva Sestri Levante" (ballapè, seria D) e "Centro Basket Sestri Levante" (ballachavagna).


</doc>
