<doc id="9383" url="https://rm.wikipedia.org/wiki?curid=9383" title="Emprima Guerra mundiala">
Emprima Guerra mundiala

L’Emprima Guerra mundiala è vegnida manada tranter il 1914 ed il 1918 en l’Europa, il Proxim Orient, l’Africa e l’Asia da l’Ost ed ha chaschunà radund 17 milliuns victimas. La guerra ha cumenzà cun la decleraziun da guerra da l’Austria-Ungaria a la Serbia ils 28 da fanadur 1914. A quella era precedida l’Attentat da Sarajevo dals 28 da zercladur 1914. La guerra è ida a fin cun l’Armistizi da Compiègne ils 11 da november 1918 ch’ha muntà la victoria da la coaliziun da guerra ch’era resortida da la Tripla Entente.

La guerra ha l’emprim gì lieu tranter las Pussanzas centralas (l’Imperi tudestg e l’Austria-Ungaria) e las pussanzas da l’Entente (la Frantscha, la Gronda Britannia, la Russia e la Serbia). Las emprimas victimas èn stadas la Belgia ed il Luxemburg, perquai che las forzas armadas tudestgas èn marschadas tenor il concept dal Plan Schlieffen en quests pajais senza resguardar lur neutralitad. En il decurs da la guerra èn las Pussanzas centralas vegnidas rinforzadas tras l’Imperi osmanic e la Bulgaria, entant ch’il Giapun, l’Italia, il Portugal, la Rumenia, la Grezia ed ils Stadis Unids da l’America han tranter auter prendì part da la guerra sin la vart dals Alliads.

En l’Emprima Guerra mundiala, che vegniva e vegn surtut numnada en Gronda Britannia ed en Frantscha la ‹Guerra gronda›, èn las rivalitads politicas da las pussanzas grondas europeicas escaladas. Durant onns avevan quests conflicts manà ad in rearmament enorm. A la fin da la guerra sa chattavan 25 stadis e lur colonias cun ina populaziun da totalmain 1,35 milliardas umans en guerra – quai correspunda a circa trais quarts da la populaziun da l’entir mund da lez temp. Sin fundament da las consequenzas che l’Emprima Guerra mundiala ha chaschunà e ch’èn per part anc oz evidentas, vala ella tar blers istoriografs sco ‹catastrofa originara dal 20avel tschientaner›.

Intgins istoriografs considereschan l’entusiassem per la guerra ch’ils intellectuals da blers pajais avevan al cumenzament dal conflict sco resultat da l’opiniun generala en l’Europa a l’entschatta dal 20avel tschientaner, numnadamain che la guerra possia schliar ils conflicts naziunals e socials sco era ils interess opposts da las differentas dinastias e lur reginavels. L’andament da l’Emprima Guerra mundiala documentescha ultra da quai che la classa dominanta europeica n’è ni stada capabla d’identifitgar novaziuns militaras e tensiuns socialas ni d’acceptar quellas.

L’Emprima Guerra mundiala è stada l’emprima guerra ch’è vegnida manada cun meds materials massivs (artigliaria, eroplans, eronavs) e cun armas da destrucziun massivas (gas toxic). Perquai ch’i na deva ni la tecnica d’armas ni las premissas tacticas e strategicas per ina guerra en moviment, hai dà en pauc temp a tut las fronts ina guerra da posiziun steria. Sin ils champs da battaglia davant Verdun, a la Somme, en Flandra, en las Carpatas ed a l’Isonzo èn milliuns schuldads morts sin omaduas varts, e quai senza che la situaziun militara fiss sa midada a moda decisiva. 

Tar l’Attentat da Sarajevo avevan commembers da l’organisaziun clandestina Mlada Bosna assassinà il successur al tron austriac, l’archiduca Franz Ferdinand. Quest’organisaziun steva resp. è vegnida messa en relaziun cun instanzas uffizialas da la Serbia. Sco motiv principal ch’ha manà a l’attentat vala la liberaziun da la Bosnia-Erzegovina dal domini austriac-ungarais cun la finamira d’unir tut ils Slavs dal Sid sut l’egida da la Serbia.

L’Austria saveva bain ch’in proceder cunter la Serbia possia provocar la Russia; perquai ha l’Austria tschertgà cun la Missiun Hoyos il sustegn da l’Imperi tudestg. L’imperatur Wilhelm II ed il chancelier da l’imperi Theobald von Bethmann Hollweg han segirà l’entschatta fanadur a l’Austria-Ungaria lur sustegn senza cundiziuns, l’uschenumnà ‹schec en blanco› (cumenzament da la Crisa dal fanadur). Ils 23 da fanadur ha l’Austria-Ungaria pretendì ultimativamain da la Serbia in’examinaziun giuridica cunter ils participants dal cumplot dals 28 da zercladur, e quai cun la participaziun d’organs da l’Austria-Ungaria. Quest’ultima cundiziun ha la Serbia refusà sco restricziun inacceptabla da l’atgna suveranitad; da far quest pass era la Serbia vegnida encuraschada tras la conferma da la Russia d’assister cun meds militars en il cas d’in conflict. La tenuta da la Russia era tranter auter segnada da motivs panslavistics. A chaschun da la visita uffiziala da la Frantscha a Son Petersburg (dals 20 fin ils 23 da fanadur) è la posiziun da la Russia vegnida sustegnida dals Franzos; confirmond l’allianza franzos-russa ha la Frantscha garantì a la Russia ses sustegn en cas da guerra cun la Germania. Ils 28 da fanadur 1914 ha l’Austria-Ungaria alura declerà la guerra a la Serbia.

La disposiziun dals interess da las pussanzas grondas e la planisaziun militara tudestga han gì per consequenza che la guerra locala è escalada entaifer paucs dis ad ina guerra continentala. Il prim d’avust 1914 ha la Germania declerà la guerra a la Russia ed ils 3 d’avust a la Frantscha. Tenor il Plan Schlieffen èn ils Tudestgs guntgids la tschinta fortifitgada tranter Verdun e Belfort ed han attatgà la Frantscha nà dal nordost. Perquai ch’els han violà tras quai la neutralitad da la Belgia e dal Luxemburg, è er la Gronda Britannia – che furmava la pussanza garantida da la Belgia – entrada en la guerra (ils 4 d’avust 1914).

L’avanzada dals Tudestgs è vegnida retegnida il settember a la Marne; tranter il november 1914 ed il mars 1918 è la front dal vest strusch sa spustada da num. En l’ost ha la Russia cuntinuà a sa participar a la guerra fin la Revoluziun d’october dal 1917 ed il Contract da pasch separat da Brest-Litowsk; perquai è la Germania stada enserrada sur lung temp – ed encunter la planisaziun oriunda – en ina guerra da duas fronts. Ad elements caracteristics dals cumbats militars èn avanzadas las guerras da posiziun e da foss sco er las battaglias da material ch’èn stadas colliadas cun grondas sperditas ma n’han strusch purtà gudogns da terren. Quai ha tranter auter pertutgà la Battaglia da Verdun, la Battaglia a la Somme, endisch da las dudesch Battaglias a l’Isonzo e las quatter Battaglias en Flandra. Sco stgalims d’escalaziun tut spezials valan la guerra chemica, la guerra sutmarina illimitada – ch’ha gì per consequenza ch’ils Stadis Unids èn entrads il 1917 en la guerra cunter las Pussanzas centralas – ed il Genocid envers ils Armens che stat en connex cun ils eveniments da guerra.

Suenter la pasch separada cun ils bolschevics è la Russia extrada da las acziuns da guerra. Quai ha bain pussibilità als Tudestgs l’offensiva da la primavaira 1918, ma la finala è er quella restada senza success. La mancanza da provediment tras la bloccada maritima britannica, la sconfitta dals alliads ed il svilup a la front dal vest durant l’Offensiva da tschient dis dals Alliads han manà la direcziun militara tudestga a la conclusiun che la front tudestga na sa laschia betg pli tegnair. Ils 29 da settember 1918 ha la generalitad infurmà l’imperatur tudestg e la regenza che la situaziun militara saja – encunter tut las annunzias da fin qua – senza speranza. Tras Erich Ludendorff è la direcziun politica dal pajais vegnida dumandada a moda ultimativa d’instradar contractivas d’armistizi. Ils 4/5 d’october 1918 ha il chancelier da l’imperi Max von Baden supplitgà ils Alliads per in armistizi. En il senn d’ina ‹fin onuraivla› ha la generalitad da la marina però relaschà ils 24 d’october 1918 in cumond d’attatga per provocar la battaglia da decisiun cunter la "Grand Fleet", la quala era vegnida evitada fin qua. Quest proceder da lur superiurs ha sveglià la resistenza dals marinars ch’han refusà en grond dumber il servetsch ed han inizià uschia la Revoluziun da november. Ils 11 da november 1918 è entrà en vigur l’armistizi. Las cundiziuns da pasch èn vegnidas regladas en il decurs dals onns 1919 fin il 1923 en ils Contracts da Paris. Dals stadis perdents èsi be reussì a la Bulgaria da returnar a las relaziuns territorialas d’avant la guerra. L’Imperi osmanic e l’Austria-Ungaria èn ids en muschna; en la Russia è ì a fin il temp zaristic ed en la Germania il Segund Imperi.

Ma betg mo areguard la charta politica vala l’Emprima Guerra mundiala sco gronda cesura: cun questa ‹Guerra gronda› è ida a fin l’epoca da l’imperialissem ed ha inizià la dumonda da la culpa da guerra che dueva avair grondas consequenzas economicas, surtut per la Germania. Ultra da quai ha questa cesura irradià sin la vita da mintgadi e sin la cultura ed influenzà nundumbraivlas ovras d’art e litteraras. En pli ha l’Emprima Guerra mundiala furnì il terren nutritiv per il faschissem en l’Italia e per il naziunalsocialissem en Germania e gidà a preparar uschia l’andament fatal che dueva ir a finir en la Segunda Guerra mundiala.

A l’entschatta dal 20avel tschientaner devi en l’Europa Centrala ed en l’Ost bler pli paucs stadis ch’ozendi. L’Imperi tudestg, l’Austria-Ungaria e la Russia possedevan la gronda part dal territori. En il sidost da l’Europa sa chattava l’Imperi osmanic che fascheva medemamain politica sco ina pussanza mundiala. Stadis pli pitschens devi mo sin il Balcan. Ils onns precedents era quel stà ina fuaina da revoltas permanenta cun duas Guerras dal Balcan, d’ina vart pervi dals giavischs d’independenza da ses pievels, da l’autra vart pervi dal contact da las pussanzas europeicas expansivas cun l’Imperi osmanic. L’Imperi tudestg, la Russia e l’Austria-Ungaria vegnivan regids a moda monarchica ed avevan sulettamain parlaments pli u main senza pussanza. En quests trais reginavels imperials devi gruppas etnicas che vulevan l’independenza naziunala, perquai ch’ins na tegneva praticamain betg quint da lur giavischs d’autonomia. 

En il 19avel tschientaner avev’ins tranter auter supprimì en l’Ungaria ed en la Pologna talas revoltas naziunalisticas. Oravant tut en il stadi multinaziunal Austria-Ungaria ‹buglivi› considerablamain tranter las differentas etnias. Latiers devi in ferm cuntrast tranter la monarchia austriac-ungaraisa ed il reginavel dal zar russ che considerava sasez sco pledader dals pievels slavs che sa chattavan sut ‹domini da Vienna›. El propagava il panslavissem e sa preschentava sco pussanza protectiva dal reginavel (independent) Serbia. La relaziun da l’Austria-Ungaria envers omadus stadis era vegnida messa a la prova pir paucs onns avant, numnadamain durant la Crisa d’annexiun bosniaca dal 1908. Ina crisa ch’avess gia alura pudì finir facilmain en ina guerra. Ma era la populaziun tudestga en l’Imperi tudestg ed en la Cisletania empruvava da defender sia dominanza sur las autras naziunalitads da ses stadi. 

Ils stadis da l’Europa dal Vest regivan grondas parts dal mund en furma da colonias. La Gronda Britannia che disponiva da spezialmain bleras en l’Africa e l’Asia furmava la pussanza maritima dominanta. Il program da l’Imperi tudestg da construir ina nova flotta era dapi l’entschatta dal tschientaner ina provocaziun per ils Brits. Tenor l’opiniun d’intgins istoriografs ha quai manà a dapli tensiuns durant il davos decenni avant la guerra. En general ha la Gronda Britannia fatg sin il continent ina politica d’equiliber: ins era da l’opiniun ch’il British Empire saja il pli pussant, sch’i na dettia sin il continent nagina gruppa cun dapli pussanza ch’ina autra. 

En l’Europa avevi dà dus blocs. D’ina vart las Pussanzas centralas: l’Imperi tudestg e l’Austria-Ungaria. Quels eran alliads cun l’Italia (che na vuleva l’emprim betg entrar en la guerra, perquai ch’ins haja sulettamain fatg in’allianza da defensiun) e cun l’Imperi osmanic (ch’era collià strategicamain cun la Germania tras missiuns militaras tudestgas en la regiun). Da l’autra vart steva l’allianza tranter la Russia e la Frantscha che furmava cun la Gronda Britannia ina Tripla Entente. 

Tut ils trais stadis da la Tripla Entente eran vegnids en conflict cun l’Imperi tudestg. Cun lur flotta da guerra ch’els engrondivan provocavan ils Tudestgs la Gronda Britannia sco pussanza maritima (politica tudestga dal "Platz an der Sonne"). En Frantscha avevan ils naziunalists anc adina quaidas da far vendetga pervi da lur terrada durant la Guerra franco-tudestga dal 1870/71. E las relaziuns da la Russia cun l’Imperi tudestg eran vegnidas mendras dapi il Congress da Berlin. Il reginavel dal zar sa sentiva engianà da Bismarck pervi da sias pretensiuns da territori suenter la Guerra dal Balcan cunter l’Imperi osmanic, la quala ils Russ avevan gudagnà. Il Contract da reassicuranza tranter l’Imperi tudestg e la Russia dal 1887 n’ha il nov imperatur tudestg Wilhelm II betg renovà l’onn 1890. Cun quai manava l’Imperi tudestg duas ‹guerras fraidas›: «in conflict mundial cun l’Engalterra (...) ed in conflict europeic cun la Frantscha e la Russia per la predominanza continentala.»

Al cumenzament da la guerra sa chattava l’Entente en ina situaziun da partenza pli favuraivla che las Pussanzas centralas. Ella disponiva da dapli schuldads (era da sias colonias), da pli grondas reservas da materias primas e da dapli reservas da material da guerra. Ils Alliads dal vest n’avevan era betg mancanza da tips d’armas, en spezial d’artigliaria greva. Pervi da l’organisaziun manglusa n’ha l’Entente però betg pudì trair a niz da l’entschatta davent sia superiuradad da persunal e da material. 

Sco quai che la tabella mussa, avevan las Pussanzas centralas, oravant tut l’Austria-Ungaria, dà ora relativamain paucs daners per lur armadas durant ils onns avant la guerra ed eran consequentamain preparadas mal sin in cumbat europeic. L’organisaziun da l’armada tudestga sco era l’armament e la morala da cumbat eran dentant per part megliers che tar l’Entente. La logistica ch’ins duvrava per il transport da las truppas ed il provediment eran avant maun e vegnivan ultra da quai sustegnids d’ina rait da viafier che funcziunava bain. 

Ina situaziun da partenza militara da tut autra qualitad (ch’ils militars a la testa dad omaduas varts n’han ditg betg realisà) ha furmà enturn l’onn 1861 l’invenziun da la mitraglia, la quala è sa derasada en tut las armadas. Sin in champ da battaglia augmentan mitraglias las pussaivladads da la vart che defenda e difficulteschan uschia cumbats e guerras d’attatga. Ellas pon cumpensar l’inferiuradad d’ina vart cun render impussibla in’attatga destructiva. Il fatg ch’ins n’ha ditg betg realisà questa midada fundamentala da la situaziun strategica, è stà in motiv signifitgant per las enormas sperditas sin ils champs da battaglia da l’Emprima Guerra mundiala. Autras novaziuns han furmà il fildarom cun spinas, reflecturs electrics per illuminar il champ da battaglia ed il telefon plitost nunmovibel per manar la battaglia. Tut questas novaziuns sco era la guerra da foss èn gia vegnidas duvradas en la guerra tranter la Russia ed il Giapun dals onns 1904/1905, però senza ch’ils stabs generals europeics hajan remartgà ellas suffizientamain. 

En general eran omadus blocs da l’avis che la guerra na duria betg ditg; uschia n’avevan ins per exempel betg previs vestgadira d’enviern per ils schuldads. Ils stabs generals quintavan cun ina guerra curta ch’els vulevan anc finir l’onn 1914 cun success. Cuntrari a las armadas en Frantscha ed en Germania n’era l’armada britannica fin alura betg in’armada da massa ed i na deva era betg in’obligaziun al servetsch militar. Igl existivan sulettamain nov divisiuns regularas. Ils regiments britannics vegnivan mess en servetsch en in sistem da rotaziun en la patria u en las colonias. La forza armada principala furmava fin qua la Royal Navy. 

Al cumenzament da l’Emprima Guerra mundiala dominava en l’Imperi tudestg l’opiniun che la guerra haja mo in caracter da defensiun. Entras quai che l’armada ha bainspert gì success en la campagna dal vest, han ins alura per part formulà projects d’annexiun fanatics.
La finamira commerziala ch’ins aveva gì avant la guerra – numnadamain da vulair engrondir las colonias da l’Imperi tudestg en il surmar ed en l’Asia Anteriura – ha sinaquai pers la prioritad. Ins vuleva ussa plitost engrondir l’atgna pussanza en l’Europa, damai che l’Imperi tudestg sa sentiva periclità tras sia posiziun entamez il continent. Cun annectar en l’ost ed en il vest territoris d’extrema grondezza vulev’ins segirar la posiziun egemoniala da l’Imperi sin il continent europeic.
L’onn 1914 aveva il chancelier da l’Imperi Bethmann Hollweg fixà las finamiras da guerra en ses Program da settember. La Germania vuleva segirar sia posiziun da pussanza, ch’era creschida fermamain dapi l’unificaziun da l’Imperi, e far valair sias pretensiuns areguard ina politica mundiala. 

Las finamiras da guerra en detagl: 

Suenter avair gì durant l’euforia da las emprimas emnas blers plans pauc realistics, ha Bethmann Hollweg scumandà la fin da l’onn 1914 la debatta publica davart las finamiras da guerra. Il motiv è stà ch’el vuleva prender resguard sin ils pajais neutrals ed ils lavurants tudestgs. Quest scumond ha però be gì in effect fitg restrenschì ed è vegnì abolì da la terza generalitad tudestga – era per mobilisar psicologicamain la populaziun ch’era stancla da la guerra.

L’element essenzial da la politica da guerra tudestga en il vest ha adina furmà la Belgia. Dapi il Program dal settember han tut ils responsabels da la politica pretendì che la Belgia stoppia vegnir dominada sco stadi vasal. Ultra da quai vulev’ins annectar uschè grondas parts dal pajais sco pussaivel.

La segunda finamira centrala da guerra era ina controlla pli u main directa da la Pologna, sper l’annexiun d’ina strivla da terren per lung il cunfin. En connex cun la ‹politica dals stadis da l’ur› da la Germania – pia il fatg ch’ins vuleva ‹chatschar enavos la Russia› e stgaffir ina zona da stadis neutrals da la Finlanda fin a l’Ucraina – aveva oravant tut il Balticum la prioritad tar las expansiuns tudestgas en l’ost. Praticamain tut ils represchentants da las pli differentas ideologias pretendevan dapli territoris en la Curlandia ed en la Lituania.

La finamira da guerra tudestga ‹Africa Centrala› vulev’ins cuntanscher per mort e fin. La proposta da Wilhelm Heinrich Solf, il secretari da stadi da l’Uffizi imperial colonial, da «reparter las colonias africanas da la Frantscha, da la Belgia e dal Portugal» ha Benthmann Hollweg la finala integrà en ses Program da settember.

La propaganda annexiunistica n’ha betg cuntanschì tut ils circuls da la populaziun, mabain surtut classas industrialas ed intellectualas. Durant la segunda mesadad da la guerra era la parola socialdemocratica d’ina ‹pasch senza annexiuns› fitg populara, surtut tranter ils schuldads. 
La Prepasch da Brest-Litowsk ils trais da mars 1918 cun la Russia sovietica prevediva che la Pologna, la Lituania, l’Estonia e la Curlandia daventian independentas da la Russia. Medemamain è vegnida restituida l’independenza a l’Ucraina e la Finlanda. 

In punct culminant dals plans da guerra tudestgs – cun gronds territoris annectads e blera influenza en l’ost ed en il sidost – han furmà il 1918 ils mais tranter la pasch cun la Russia sovietica e la terrada da las Pussanzas centralas. Durant las tractativas davart ils supplements tar il Contract da pasch da Brest-Litowsk da la stad 1918 ha surtut Ludendorff empruvà da segirar territoris sco sectur d’influenza tudestg, numnadamain la Livonia, l’Estonia, la Crim, il territori dals cosacs da Kuban e Don (sco punt tar il Caucasus), il territori dal Caucasus sez, il territori dals Tatars da la Wolga, il territori dals cosacs d’Astrachan, plinavant la Turcmenia ed il Turchestan. Quai è per part capità encunter la veglia da la direcziun da l’Imperi, per part ha quella dentant era tolerà quai. 

L’imperatur Wilhelm II ha sviluppà il plan da parter la Russia en quatter reginavels zaristics independents, l’Ucraina, la Lia dal Sidost (sco territori antibolschevistic tranter l’Ucraina e la Mar Caspica), la Russia Centrala e la Sibiria. Quai suenter avair cedì da vart da la Russia la Pologna, las provinzas da la Mar da l’Ost ed il Caucasus. Questa furma da dominar l’Europa avess purschì ina punt en l’Asia Centrala per periclitar uschia ils posts englais situads en l’India.

Ils supplements tar la Pasch da Brest-Litowsk dals 27 d’avust 1918 han bain furmà ina nova umiliaziun da la Russia, han dentant era fatg fin als plans d’annexiun che gievan anc bler pli lunsch. Ils stadis a l’ur da la Russia, da la Finlanda enfin la Georgia, n’eran betg vegnids annectads, eran però fitg dependents da l’economia e dal militar da l’Imperi tudestg. 

Ina dumonda che vegniva discutada da lez temp entaifer la direcziun tudestga era però, schebain in’Europa Centrala dominada da la Germania pudess reussir encunter las duas pussanzas maritimas las pli grondas, la Gronda Britannia e l’America. La finala avevan questas duas pussanzas mundialas praticamain access al potenzial economic ed a las resursas da l’entir mund. Sco schliaziun da quest problem han ils planisaders tudestgs sviluppà l’idea dal grond territori tudestg da la Biskaya fin a l’Ural. Il grond territori en l’ost, in territori serrà, autarc ed abel da sa defender, era cun quai – sco cunterpais a las pussanzas maritimas – la nova finamira da guerra tudestga.

Cuntrari als ulteriurs stadis da l’Emprima Guerra mundiala n’aveva la Germania nagina finamira da guerra ‹natirala›. La consequenza è stada ch’ins ha tschertgà finamiras da caracter artifizial. La mancanza da finamiras naziunalas palpablas ha manà ad ina concentraziun sin ina pura expansiun da pussanza.

Da cumenzar ina guerra ed annectar territoris d’in stadi ester ha gia adina furmà il dretg indubitabel d’in stadi suveran. Formulond sias finamiras da guerra ha la Germania però manchentà la midada da tenuta ch’ha gì lieu da lez temp en tut il mund – tant en la politica sco era en l’opiniun publica – pertutgant quest tema. 

L’"Imperium Germanicum" ch’ins aveva en mira n’ha betg mo fatg naufragi pervi da la «cuntinuitad da l’errur» tudestga (Fritz Fischer), mabain era pervi da problems da la structura interna da l’Imperi, il qual n’era betg abel da limitar sasez ad ina pussanza principala da l’Europa Continentala. El ha dentant era fatg naufragi pervi da las pretensiuns dal temp cun lur dretg d’autodeterminaziun dals pievels che l’Imperi tudestg n’acceptava da princip betg.

Sin fundament da sia pussanza militara, da ses potenzial economic e da sia grondezza territoriala era l’Imperi tudestg tuttavia gia la pussanza europeica la pli ferma. Perquai stueva mintg’expansiun imperialistica vegnir en conflict cun l’equiliber da las forzas en l’Europa. Avess la Germania tegnì pitg encunter la coaliziun la pli ferma, avess ella – tenor Ludwig Dehio – automaticamain gì ina funcziun egemoniala en l’Europa ed en il mund.

L’Austria-Ungaria pretendeva da cumbatter per ses interess sin il Balcan e per si’existenza insumma, pertge ch’ins temeva surtut la Russia. L’Austria-Ungaria na vuleva betg mo integrar en ses Imperi la Serbia, mabain era il Montenegro, la Rumenia e la Russia-Pologna. Encunter las tendenzas naziunalisticas da quel temp ha l’Austria-Ungaria sustegnì vinavant l’idea universala dal reginavel imperial e cun quai dal stadi multinaziunal. 

Durant las emprimas emnas da la guerra han ils politichers austriacs sa permess d’imaginar finamiras territorialas fitg precisas. Intginas emnas pli tard ha però la veglia da surviver stgatschà las acquisiziuns planisadas.

Sco suletta pussanza gronda aveva la monarchia era finamiras da guerra ‹negativas›, vul dir defensivas: 


La finamira uffiziala da l’Austria-Ungaria era da mantegnair l’integritad da la monarchia. Inuffizialmain empruvava l’Imperi dentant da rinforzar sia posiziun sco pussanza gronda cun prender influenza respectivamain tras annexiuns en Serbia, en il Montenegro, en l’Albania, en la Rumenia, en la Pologna ed en l’Ucraina. Effectivamain n’eri però betg u mo per part pussaivel da conquistar territoris slavs u rumens senza sminuir la posiziun privilegiada dals Tudestgs ed Ungarais en la cuminanza da stadis, e quai pervi da l’equiliber precar da l’Imperi dals da Habsburg. 

La Frantscha vuleva far vendetga per la terrada dolurusa dal 1871 e reconquistar l’Alsazia e la Lorena. Ultra da quai vulev’ins superar la posiziun predominanta che l’Imperi tudestg aveva dapi quella guerra sin il continent europeic.

La finamira la pli impurtanta da la naziun è gia vegnida publica durant ils emprims dis da guerra: reacquistar ils territoris da l’Alsazia e da la Lorena. Questa pretensiun è stada ina finamira da guerra fixa da l’entschatta fin la fin da la guerra. Suenter la victoria a la Marne han ins decidì da cuntinuar la guerra fin che l’egemonia dal militarissem prussian saja rutta. Sinaquai cursavan bainprest autras finamiras en la publicitad, davent da la foppa da la Saar sur territoris da la vart sanestra dal Rain fin al fatg ch’ins ha mess en dumonda en tscherts ravugls l’unitad da l’Imperi tudestg u vuleva almain flaivlentar el en il senn federativ. L’atun 1915 èn sa cristallisadas las finamiras da guerra franzosas, las qualas èn restadas pli u main senza midada ils proxims onns – ina giada cun dapli, ina giada cun damain sustegn uffizial: far returnar l’Alsazia e la Lorena en ils cunfins dal 1814 u schizunt dal 1790 (pia cun il territori da la Saar), stgatschar enavos la Germania fin al Rain tras annexiun u neutralisaziun da la cuntrada dal Rain sco era affiliar economicamain e militarmain la Belgia ed il Luxemburg a la Frantscha.

Las finamiras da guerra surmar èn sa concentradas sin il Proxim Orient e l’Orient Central sco era sin l’Africa dal Vest. La prioritad per blers colonialists franzos aveva in’Africa dal Vest serrada, inclusiv las enclavas tudestgas e britannicas. Er en l’Orient era plitost la Gronda Britannia il concurrent che l’adversari da guerra effectiv, l’Imperi osmanic. 

La situaziun da guerra favuraivla la stad 1916, surtut l’entrada da la Rumenia en la guerra (in fatg ch’ins valitava sco impurtant), ha chaschunà discussiuns ed examinaziuns davart las cundiziuns da pasch. L’emprim ha il schef dal stab general Joffre concepì l’avust 1916 in plan da las cundiziuns da pasch giavischaivlas – cun annexiun da la foppa da cotgla da la Saar, la furmaziun da trais u quatter stadis a sanestra dal Rain cun basas da vart dretga dal Rain sco era la reducziun da la Prussia en favur dals auters stadis tudestgs. Quest plan han ins surlavurà ed acutisà l’october 1916 cun preveder in’occupaziun da trent’onns da la cuntrada dal Rain ed ina partiziun da la Germania en nov territoris independents.

Il program da finamiras da guerra da la regenza Briand dal november 1916 è stà bler pli moderà. Tenor quel dueva il stadi naziunal tudestg restar en vigur, entant che la Frantscha dueva ‹almain› retschaiver il cunfin dal 1790, pia l’Alsazia e la Lorena cun il territori da la Saar. Ins ha preferì l’idea da stgaffir dus stadis neutrals ed independents sut protecziun franzosa, enstagl d’occupar la cuntrada dal Rain, quai che fiss stà fitg difficil. La Belgia vulev’ins laschar independenta, e quai cunter il plan dal stab general. Per inqual commember da la regenza gieva il program memia lunsch, auters percunter na vulevan a tut pretsch betg desister d’annexiuns en la cuntrada dal Rain. Il primminister Briand era dentant persvadì dal program e perquai è quest’idea daventada il schaner 1917 il program uffizial da la regenza. Questa versiun revedida cuntegneva però formulaziuns pli subtilas. Uschia han ins laschà davent il pled ‹almain› concernent las pretensiuns per ils cunfins dal 1790 u remplazzà il pled ‹stadis neutrals› cun ‹neutralitad› ed ‹occupaziun provisorica›. 

Tut il rest dueva vegnir reglà durant contractivas tranter ils Alliads – uschia aveva la Frantscha maun liber. En mintga cas eran tuts da l’opiniun ch’in sistem da stadis neutrals levgiass pli tard annexiuns. Il chapitel il pli spectacular en l’istorgia da las finamiras da guerra franzosas è vegnì scrit senza che la Gronda Britannia sappia insatge – numnadamain la missiun dal minister da las colonias Doumergue a Petrograd il favrer 1917. Doumergue ha offert a la Russia da pudair fixar sezza ses cunfins en il vest per evitar uschia ch’ils Russ fetschian ina pasch separada cun l’Imperi tudestg. La Russia da sia vart ha empermess als Franzos da sustegnair lur aspiraziuns territorialas. Ins ha concedì a la Frantscha l’Alsazia e la Lorena tenor la grondezza da l’anteriur ducadi Lorena cun la foppa da la Saar. Ils territoris betg annectads da la vart sanestra dal Rain duevan furmar in stadi autonom e neutral sut protecziun ed occupaziun franzosa, e quai fin al mument che tut las pretensiuns da pasch fissan stadas ademplidas.

Ma entras la Revoluziun russa èn quests arranschaments daventads gia suenter paucas emnas senza muntada. E la politica da finamiras da guerra franzosa è vegnida en ina crisa pervi da la situaziun malsegira da la guerra. Sut il nov primminister Ribot è la dumonda da las finamiras da guerra daventada secundara en vista al privel imminent d’ina exclusiun da la Russia; uffizialmain èn ins be pli sa tegnids vi da l’Alsazia e la Lorena.

Ribot ha proclamà che l’«ura na saja anc betg vegnida per discutar davart tut las cundiziuns da pasch» ed ha refusà tuttas tentativas d’annexiun. Il medem mument ha el però laschà avert la pussaivladad ch’i possia dar stadis dal Rain independents ed ha predegià vinavant ch’ins stoppia surventscher il militarissem prussian. La Frantscha n’ha betg fatg naufragi cun ses giavischs a Versailles; ins ha pudì realisar ina buna part da las finamiras malgrà tuttas concessiuns als Alliads. Bain han ins stuì desister d’annexiuns avertas en il territori da la Saar e la cuntrada dal Rain; tras l’occupaziun da quests territoris avev’ins dentant tuttas pussaivladads da ‹meglierar› quest contract, sco che quai è stà il cas il 1923 tar l’occupaziun da la Ruhr.

Suenter la guerra persa cunter il Giapun concentrava la Russia ses interess internaziunals sin il Balcan, dal qual ils Russ vesevan sasez sco protectur natiral. Quai ha immediat manà a grondas tensiuns cun l’Austria-Ungaria. Il maletg da sasez che la Russia aveva sco ertavel da la cultura bizantina ed ortodoxa e l’inimicizia tradiziunala cunter l’Imperi osmanic èn medemamain sa manifestads en las finamiras da guerra russas. Suenter ch’ils Osmans èn stads entrads en la guerra, speravan ils Russ da gudagnar Constantinopel e las stretgas da mar tranter la Mar Egeica e la Mar Naira. Las finamiras da guerra russas cumpigliavan dentant era la Galizia e la Prussia da l’Ost che tanscheva fin en il territori russ. En in senn pli lartg giugava segiramain era ina rolla l’idea d’in panslavissem, pia la visiun d’in territori per tut ils Slavs en in bloc continental. 

En l’emprima segirezza da gudagnar ha il minister da l’exteriur Sasonow fatg ils 14 da settember 1914 in program da 13 puncts ch’era en tscherts aspects la cuntrapart tar il Program da settember da Bethmann Hollweg. 

Sasonow aveva surtut en mira che la Germania cedia territoris. Questa pretaisa vegniva fatga sin fundament dal princip da las naziunalitads. La Russia dueva annectar il curs inferiur dal Njemen (Memelland) e la part orientala da la Galizia. Plinavant vulev’ins affiliar al Reginavel polac l’ost da las provinzas Posen, la Schlesia (Superiura) e la Galizia dal Vest. Ulteriuras finamiras da la Russia correspundevan als puncts fixs dal program da guerra dals Alliads che vegnivan numnads il pli savens: l’Alsazia e la Lorena, forsa la cuntrada dal Rain ed il Palatinat a la Frantscha, dapli territoris per la Belgia sper Aachen, Schleswig-Holstein enavos al Danemarc ed il restabiliment da Hannover. L’Austria dueva furmar ina monarchia tripla che consistiva dals reginavels Boemia, Ungaria ed Austria. La Serbia dueva obtegnair la Bosnia-Erzegovina, la Dalmatia e l’Albania dal Nord, la Grezia percunter l’Albania dal Sid e la Bulgaria ina part da la Macedonia. La Gronda Britannia, la Frantscha ed il Giapun duevan obtegnair las colonias tudestgas.

La Gronda Britannia sa sentiva periclitada tras la Germania che sa cumportava dapi l’unificaziun da l’imperi a moda adina pli e pli ambiziusa. Perquai vulevan ils Englais sa deliberar da la forza economica creschenta da la Germania ed eliminar la ferma flotta tudestga. L’invasiun tudestga en la Belgia è stà il motiv uffizial per la Gronda Britannia d’entrar en la guerra. Restabilir la Belgia è alura era stà durant ils emprims onns da guerra la suletta finamira da guerra impurtanta ch’è vegnida declerada avertamain.

Sper la finamira da liberar la Belgia discurriv’ins però gia baud da rumper il militarissem prussian per conservar l’equiliber europeic. Quel pareva periclità tras l’occupaziun tudestga da la Belgia e da la costa dal Chanal. En l’Imperi tudestg dueva il reginavel Hannover vegnir restabilì, quai ch’avess en il medem mument rut la pussanza da veto da la Prussia en il Cussegl federal. Finamiras territorialas directas sin il continent europeic n’aveva la Gronda Britannia en mintga cas betg. Ed ordaifer l’Europa haja la Gronda Britannia tenor il primminister Asquith gia ussa gist tants territoris sco ch’els sajan abels da tegnair. Tuttina stuev’ins defender ils interess visavi la Frantscha, la Russia ed ils auters Alliads, quai che pretendeva acquists britannics da possess tudestgs e tircs en l’Africa ed en l’Asia Anteriura. 

Uffizialmain han ins adina considerà fatgs territorials sco secundars – probablamain per evitar implicaziuns peniblas. Suenter la fin dal zarissem russ han ins pudì manar – a moda propagandisticamain excellenta – ina guerra sco cruschada da la democrazia cunter tirans e despots. Ma a la fin da l’onn 1916 vuleva la publicitad britannica savair concretamain pertge che lur schuldads duajan cumbatter e murir, uschia ch’ins ha stuì formular urgentamain finamiras da guerra. Ils 20 da mars ha Lloyd George numnà la liquidaziun da las regenzas militaras reacziunarias e la stabilisaziun da regenzas elegidas dal pievel sco las vairas finamiras da guerra. Vers la fin da l’onn è il cabinet sa cunvegnì da fixar emprimas finamiras da guerra provisoricas. Ins ha sustegnì las aspiraziuns franzosas per l’Alsazia e la Lorena, en pli pretensiuns talianas sco era la restabilisaziun da la Belgia, da la Serbia e da la Rumenia. Sper las pretensiuns d’independenza per la Pologna ed ils pievels da la monarchia dal Danubi hai pli tard era dà agens giavischs d’expansiun. Quai en furma da la pretensiun d’ina autodecisiun per las colonias tudestgas e las parts arabas che la Tirchia aveva gia occupà sut "British rule". 

L’accord da Sykes-Picot dals 16 da matg 1916 reglava las zonas d’interess da la Gronda Britannia e da la Frantscha en il Proxim Orient. La Gronda Britannia dueva retschaiver la Mesopotamia dal Sid, entant ch’igl era previs d’internaziunalisar la Palestina. Las colonias tudestgas en l’Africa e surmar na duevan en mintga cas betg vegnir returnadas.

Suenter che la Russia è sortida da la coaliziun da guerra, è il concept britannic d’in equiliber da las pussanzas daventà pli simpel, ma a medem temp era pli cumplitgà. Il squitsch russ sin l’ost da la Germania era crudà davent, uschia ch’in sistem da stadis novs stueva liar las forzas tudestgas en l’ost. Perquai che quests stadis na pudevan mai sviluppar la pussanza dal vegl Imperi russ, han ils Brits sbittà l’idea d’agiuntar l’Austria a la Germania. En il vest era la situaziun in’autra, perquai ch’ils vasts giavischs da la Frantscha en la cuntrada dal Rain parevan d’esser il cumenzament zuppà d’ina egemonia franzosa. Quai vuleva la Gronda Britannia evitar cun mitigiar las cundiziuns da pasch per la Germania. 

Sper il territori da chasa avevan surtut ils "dominions" Africa dal Sid ed Australia atgnas finamiras da guerra che surpassavan quellas da la Gronda Britannia e ch’impedivan ses spazi da contractar per ina schliaziun suenter la guerra. L’Uniun sidafricana aveva per exempel la finamira minimala da posseder l’Africa dal Sidvest tudestga e l’Africa da l’Ost portugaisa (Moçambique). La finamira maximala era dentant da predominar en tut il territori african al sid da l’equator, da Kapstadt fin al Kilimandscharo.

Era l’Italia fascheva ina politica expansiva che prendeva surtut en mira territoris colonialisads da Talians che stevan sut domini austriac-ungarais. Gia avant ch’entrar en la guerra avev’ins intimà l’Austria-Ungaria da surlaschar il Trentino a l’Italia, quai che la monarchia ha refusà.

Suenter che la Russia aveva acceptà il regl talian d’era gudagnar territori slav per etablir l’Adria sco "mare nostro" (‹nossa mar›), è vegnì fatg il Contract secret da Londra dals 26 d’avrigl 1915. Curt suenter ha l’Italia declerà la guerra a l’Austria-Ungaria e fatg attatgas a l’Isonzo ed en las Dolomitas, sco quai che l’Italia aveva empermess en il contract cun la Tripla Entente. 

La Tripla Entente aveva grond interess d’etablir ina terza front cunter las Pussanzas centralas per decider pli spert la guerra. Perquai han ins acceptà bunamain tut ils giavischs territorials da l’Italia. Tenor il Contract da Londra, che circumscriva a moda exacta las finamiras da guerra da l’Italia, dueva il nov partenari d’allianza obtegnair (ed ha per gronda part obtegnì):

Medemamain dueva l’Italia obtegnair ina regiun anc betg definida a la costa dal sid da l’Asia Minura, sche la Tirchia fiss vegnida spartida. Ch’il Contract da Londra n’è betg vegnì realisà dal tuttafatg en ils Contracts da Paris, surtut en connex cun la Dalmatia, ha gì da far cun la resistenza da la Serbia ch’era alliada cun l’Entente.

Las finamiras da guerra americanas derivavan anc dal temp da la neutralitad. Suenter che l’America è entrada en la guerra ils 6 d’avrigl 1917, ha president Woodrow Wilson cuntinuà senz’interrupziun cun questa politica. Durant l’emprim temp da guerra n’aveva el betg ideas exactas davart ina pasch gista, ma en mintga cas vegniva ina pasch per el en dumonda mo sche la Belgia vegniva restabilida e la Frantscha rumida. Abstrahà da quai temeva Wilson anc pli fitg ch’auters politichers da sa fixar en dumondas territorialas. 

Suenter esser entrà en la guerra era la finamira principala da Wilson d’eliminar il militarissem tudestg e da ‹democratisar› la Germania. La strategia globala da Wilson sa laschava cumparegliar cun la politica britannica a l’entschatta da la guerra. Ils Alliads vuleva el sustegnair mo uschè ferm sco necessari. El planisava da realisar a la fin da la guerra ses agen plan senza resguardar las terras da l’Entente che vegnivan ad avair fatg bancrut fin alura.

Il punct culminant da las finamiras da guerra americanas èn senza dubi stads ils 14 puncts da Wilson dals 8 da schaner 1918. Là vegniva pretendì da restabilir cumplettamain l’independenza beltga, plinavant da restituir l’Alsazia e la Lorena e da fixar ils cunfins talians per lung dals cunfins da las naziunalitads. Er l’existenza da l’Austria-Ungaria dueva vegnir garantida, schebain ch’ins vuleva conceder a sias naziuns in ‹svilup liber›. A la Tirchia vulev’ins dar liber la via a l’autonomia, dentant senza ch’il nov stadi cumpiglia autras naziunalitads. En pli eri previs che las stretgas da mar vegnian tegnidas avertas tras garanzias internaziunalas. Ultra da quai vegniva era pretendì in stadi polac independent, il qual dueva cumpigliar territoris colonisads incontestablamain da Polacs, cun liber access a la mar.

En il decurs dal davos onn da guerra è la tenuta da Wilson vers las Pussanzas centralas vegnida pli dira, quai surtut pervi da la pasch dictada da Brest-Litowsk. 
L’october 1918 han ils Americans cumplettà ed amplifitgà ils 14 puncts da Wilson. Ils puncts Belgia, Alsazia e Lorena èn vegnids confermads. A l’Italia han ins concedì per motivs strategics il Tirol dal Sid (dal qual la vita culturala dueva però restar autonoma) sco er il protectorat sur l’Albania. Percunter sajan Triest e Fiume da transfurmar en ports libers, per che la Boemia, l’Austria tudestga e l’Ungaria possian prosperar. Ils 14 puncts e lur agiuntas n’eran betg mo drizzads encunter las Pussanzas centralas, mabain er encunter l’imperialissem dals Alliads.

Las finamiras areguard l’unitad da l’Austria-Ungaria n’èn betg s’accumplidas. Per quel motiv ha la regenza declerà ch’ella veglia s’engaschar per liberar tut ils pievels slavs che sa chattavan sut domini tudestg ed austriac-ungarais. Ils 18 d’october ha Wilson fatg da savair al stadi habsburgais che las naziunalitads stoppian pudair decider sezzas davart lur futur. Pertutgant la Galizia da l’Ost eran ils Stadis Unids da l’avis ch’ella n’appartegnia – cuntrari a la Galizia dal Vest – betg a la Pologna, essend ucraina. A l’Austria tudestga duevi esser lubì, per motivs giuridics, da s’unir cun la Germania.

La Serbia dueva figurar sin las chartas da nov sco Jugoslavia ed avair in access a l’Adria. La Dobrudscha, la Bessarabia e la Transilvania tutgavan tenor quest plan da nov tar la Rumenia. La Bulgaria dueva avair ses cunfin en la Dobrudscha dal Sid (sco avant la Segunda Guerra dal Balcan) e survegnir parts da la Trazia. La Macedonia eri percunter previs da parter si. 

Il nov stadi polac na dueva betg obtegnair ils territoris en l’ost ch’eran colonisads da Lituans ed Ucranais. En pli era l’access a la mar en il vest da la Weichsel anc da definir. Er ils abitants tudestgs da Posen e da la Schlesia Superiura eri previs da proteger. L’Armenia dueva survegnir tenor quest plan in port (liber) a la Mar Mediterrana e vegnir messa sut protecziun britannica. La fin finala han ins er acceptà il plan da divider il Proxim Orient tranter la Gronda Britannia e la Frantscha. A la Frantscha han ils Stadis Unids en general dà bler pli pauc fastidi da realisar sias finamiras da guerra che a la Gronda Britannia. 

In tratg caracteristic principal da la propaganda en l’Emprima Guerra mundiala è stà ch’ins ha fatg reclama cun pregiudizis xenofobs e segns patriotics per motivar l’atgna populaziun da far servetsch da guerra. 

En la part tudestga da l’Austria-Ungaria pudev’ins tranter auter chattar maletgs che glorifitgavan la guerra cun l’expressiun illustrada en grondezza da placat "Jeder Tritt ein Britt, jeder Stoss ein Franzos, jeder Schuss ein Russ" e "Serbien muss sterbien". Suenter che la biblioteca da l’Universitad da Löwen era arsa durant l’invasiun tudestga en Belgia, han scienziads britannics declerà ch’a quella saja vegnì dà fieu cun intenziun. Scienziads tudestgs han respundì cun cunterdecleraziuns. 

La "Hunnenrede" cun la quala Wilhelm II aveva intimà l’onn 1900 truppas tudestgas da manar ina campagna senza resguard per supprimer la revolta dals boxers en China, ha dà pli tard als Tudestgs en terras angloamericanas il num ‹huns›. Autras campagnas da propaganda enconuschentas èn stadas tranter auter la pretaisa che las truppas tudestgas hajan crucifitgà mungias vi da portas-baselgia e taglià giu mauns ad uffants en Belgia. 

Ditg eri incontestà en la scienza – surtut però en lavurs da la scienza populara – che la propaganda haja gì grond success e ch’igl haja dà en l’Imperi tudestg, en l’Austria-Ungaria ed en Frantscha in grond entusiassem da guerra. Oz vegn dentant discutà, schebain quest entusiassem da guerra era avant maun en l’entira populaziun u surtut en las classas socialas mesaunas e superiuras da las citads. En l’Imperi tudestg han ins introducì ina matura d’urgenza per che scolars entusiasmads possian entrar pli spert en l’armada. Perscrutaziuns regiunalas pli novas en Germania cumprovan ch’i na deva betg in entusiassem da guerra general l’avust 1914 e mussan ina tenuta bler pli differenziada da la populaziun al cumenzament da la guerra. En Frantscha era ina gronda part pronta da defender la naziun, dentant pir suenter la decleraziun da guerra tudestga. Fin lura era la publicitad fatschentada prioritarmain cun dumondas da la politica interna, nagin na spetgava ina guerra ni discurriva d’in entusiassem per ina guerra futura. Sulettamain politichers naziunalists ed intellectuals avevan gia propagà avant l’attatga avertamain ina guerra, saja quai sco revantscha u per reconquistar l’Alsazia e la Lorena. 

Explicaziuns per la tesa da l’entusiassem da guerra ha per exempel tschertgà George L. Moose. El ha descrit il giavisch da vulair restabilir ina virilitad intacta suenter ina fasa d’ina uschenumnada decadenza, a la quala ins attribuiva ina posiziun predominanta supponida dals Gidieus, il moviment feministic, emprims pass d’in moviment d’omosexuals ed artists sco ils ‹poets da decadenza›. 

Almain en pitschnas dimensiuns hai era dà acziuns da vart d’adversaris da guerra. Ils 28 da fanadur 1914 ha gì lieu en il Lustgarten a Berlin ina demonstraziun cunter la guerra. Il prim da matg 1916 ha Karl Liebknecht tegnì sin il Potsdamer Platz in pled davant ina demonstraziun da plirs millis d’adversaris da guerra. Sinaquai al han ins arrestà e sentenzià pli tard pervi da tradiment da la patria. 

Entaifer las classas dominantas eran senza dubi avant maun da tuttas sorts quaidas da revantscha. Sin fundament dals sistems da coaliziun europeics eri però da prevair che la proxima guerra vegnia a tschiffar grondas parts dal continent. L’orrur da la guerra era sa persa, perquai ch’igl eran gia passads 43 onns dapi la davosa charplina militara tranter duas grondas pussanzas militaras europeicas. 

En quella situaziun ha l’Attentat da Sarejevo provocà ina reacziun da chadaina ch’ha mess en moviment suenter in mais la guerra europeica. Ils 28 da fanadur 1914 ha il Serb bosniac Gavrilo Princip sajettà a Sarajevo (da lez temp territori austriac-ungarais) il successur al tron austriac Franz Ferdinand e sia dunna Sophie. Schebain il servetsch secret serb è stà cumpiglià en il cumplot è dispità, ins po dentant quintar ch’el aveva almain enconuschientscha dal fatg. Las activitads diplomaticas hecticas e cumplitgadas ch’èn suandadas han provocà l’uschenumnada Crisa dal fanadur. Quella è stada marcada da smanatschas, sbagls diplomatics e valitaziuns politicas sbagliadas. 

L’entschatta ha furmà l’ultimatum ch’il minister da l’exteriur da l’Austria-Ungaria, Graf Berchtold, ha fatg a la Serbia ils 23 da fanadur 1914 cun in termin da 48 uras. Da quel temp era l’opiniun publica europeica plitost drizzada encunter ils Serbs, ils quals ins considerava sco ‹canaglia crudaivla›. Ultra da quai vegniva pretendì che la regenza serba haja instradà l’attentat. L’ultimatum na pretendeva betg mo da cumbatter organisaziuns drizzadas vers l’Austria-Ungaria, mabain cumpigliava era cundiziuns ch’avessan restrenschì la suveranitad serba. Entaifer 48 uras ha la regenza serba accumplì bunamain tut ils puncts. Ella ha dentant protestà cunter ina limitaziun da sia suveranitad e decidì da mobilisar ina part da si’armada. Malgrà questas concessiuns ha l’Austria-Ungaria valità la resposta da la Serbia sco nuncuntentaivla, ha rut giu suenter la fin da l’ultimatum las relaziuns diplomaticas e medemamain cumandà ina mobilisaziun parziala. Las finamiras austriacas prevedivan l’emprim ina guerra locala per il predomini sin il Balcan, tant pli che la chapitala Belgrad n’era betg lunsch davent dal cunfin austriac-ungarais. En quella situaziun ha Berlin dà sustegn en furma d’ina plenipotenza absoluta ch’ins aveva gia garantì ils 6 da fanadur. En consequenza da questa decleranza da fidaivladad na pudevan ils auters pajais europeics betg s’imaginar che l’Austria saja la forza motorica davos ils eveniments. La plenipotenza absoluta prevediva che la Germania entria en acziun en cas che la Russia intervegnia, aveva pia in caracter defensiv. Ils 25 da fanadur ha la Russia decidì da sustegnair militarmain la Serbia. A medem temp han tant la Russia sco er la Gronda Britannia e la Germania proponì ina conferenza dals ambassadurs. La proposta n’ha però betg purtà fritgs. In’ulteriura malchapientscha è stà ch’ins ha l’emprim considerà l’affar en l’Imperi tudestg sco conflict local austriac-serb, entant che las autras pussanzas grondas avevan il sentiment che la Germania instighia ina guerra.

L’Imperi tudestg ha confirmà si’allianza cun l’Austria. Quest sustegn è stà decisiv per la decleraziun da guerra da l’Austria a la Serbia ils 28 da fanadur. Gia sin il cussegl da guerra da Wilhelm II cun il commando militar (ils 8 da december 1912) aveva l’imperatur pretendì che l’Austria duaja sa mussar energicamain vers la Serbia e che la guerra cun la Russia saja alura inevitabla. Ils 27 da fanadur ha la Russia effectivamain mobilisà parts da si’armada. En la retrospectiva ha Sergei Dobrowolski, il cumandant da la partiziun da mobilisaziun da l’armada russa, ditg che per il stab general russ saja la guerra gia stada dapi ils 25 da fanadur ina chaussa decidida. Ils militars russ savevan che la Germania vegnia a mobilisar sias truppas per cas che la Russia cumandass ina mobilisaziun generala. Gist quai avevan els en mira. Cura che zar Nicolaus II ha approvà la damaun dals 30 da fanadur la mobilisaziun generala da l’armada russa, n’era el dentant probablamain betg conscient tge consequenzas che quest pass vegnia ad avair. Anc il medem di vuleva il zar revocar la mobilisaziun generala, è però vegnì retegnì dal stab general da l’armada russa. Perfin las brevs supplitgantas da l’imperatur Wilhelm II a ses ‹cusrin Nicky› – il zar Nicolaus II – n’han betg gì effect. 

En ses ultimatum ha l’Imperi tudestg pretendì che la Russia retiria immediat sia mobilisaziun. Suenter che quai n’è betg capità, ha l’Imperi medemamain mobilisà e declerà il prim d’avust a la Russia la guerra. Effectivamain han las emprimas acziuns da guerra da la Russia anc gì lieu la medema saira cun surpassar il cunfin da la Prussia da l’Ost. 

En vista a quests svilups ha la Frantscha, ch’era alliada cun la Russia, medemamain mobilisà – spetgond in’attatga tudestga. Sinaquai ha il commando superiur da l’Imperi tudestg mess en vigur il plan da marschar ch’era ina versiun modifitgada dal Plan Schlieffen e ch’ins considerava sco suletta schanza da gudagnar la guerra da duas fronts che smanatschava. Ins vuleva esser spert e trair a niz la plauna mobilisaziun russa per in culp encunter la Frantscha. Suenter che la Belgia aveva scumandà da marschar tras il pajais, ha il reginavel violà la neutralitad beltga per attatgar la Frantscha. In’attatga directa sur il cunfin tudestg-franzos bain protegì fiss numnadamain stada senza speranza. Per la regenza liberala a Londra è quai stà la raschun d’entrar en la guerra. 

Surtut pervi dal cumportament da la Germania han ins discutà en rom dal Contract da Versailles lung e lartg davart la dumonda da la culpa da guerra. Las opiniuns divergeschan anc adina, schebain incumpetenza e la mancanza da vulair contractar – e quai betg mo entaifer la classa dominanta tudestga – hajan manà l’Europa en quella guerra. Surtut en Germania ed en Russia han ils regents politics suandà las pretensiuns da guerra dal militar, quai ch’ha gì consequenzas fatalas.

Per ils manaders da guerra tudestgs eri evident che la Germania possia strusch gudagnar ina guerra da duas fronts. Perquai han els empruvà da realisar il Plan Schlieffen ch’era gia vegnì elavurà avant la guerra (il colonel-general Alfred von Schlieffen era stà schef dal stab general tranter il 1891 ed il 1905). Quest plan prevediva che la Germania duaja conquistar cun tutta forza la Frantscha, en l’ost dentant be tegnair sias posiziuns. Perquai dueva il ferm sistem da defensiun franzos vegnir guntgì cun in grond moviment vers nord, tras la Belgia neutrala, per cuntanscher en questa maniera spertamain Paris. 
Cura ch’il chancelier da l’Imperi Bethmann Hollweg ha tramess ils 3 d’avust 1914 ses scriver da giustificaziun al minister britannic da l’exteriur Edward Grey, era l’Emprima Guerra mundiala rutta ora dapi dus dis (cun la mobilisaziun tudestga e la decleraziun da guerra a la Russia). A la Frantscha han ins declerà la guerra dus dis pli tard. La finamira dal scriver tudestg era d’intimar ils Brits da restar neutrals. Quai n’era gia da bell’entschatta betg simpel, betg mo perquai che la Gronda Britannia era involvida en il sistem da coaliziuns da l’Entente, mabain era perquai che truppas tudestgas avevan surpassà la damaun dal medem di ils cunfins da la Belgia e cun quai violà la neutralitad dal pajais. Questa neutralitad stueva la Gronda Britannia proteger, perquai ch’ella era s’obligada da far quai.

Pertutgant l’invasiun en Belgia ha Bethmann Hollweg scrit a l’ambassadur Lichnowsky a Londra: «Schai per plaschair a Sir Edward Grey che nus hajan violà la neutralitad da la Belgia, perquai che nus essan sfurzads da mantegnair nus sezs. Nus ans chattain en ina situaziun militara da sforz. Fin ussa essan nus ans restrenschids militarmain sin las reglas da defensiun las pli necessarias. Ma la mobilisaziun russa sventirada ans ha tuttenina mess en privel – suenter ch’era la Frantscha aveva gia gì armà fermamain ordavant sias forzas militaras – da vegnir magliads dals diluvis da l’ost e dal vest. Las acziuns da la mobilisaziun franzosa han mussà ch’ina mobilisaziun stoppia avair per consequenza la guerra. Ussa essan nus sfurzads, encugnads tranter ost e vest, da trair a niz tut ils meds per spendrar nossa pel. I na sa tracta betg d’ina violaziun intenziunada dal dretg internaziunal, mabain d’ina acziun d’in uman che cumbatta per sia vita. Jau sun m’engaschà en tut mia lavur sco chancelier da l’Imperi da realisar ensemen cun la Gronda Britannia plaun a plaun ina situaziun ch’evitescha che las naziuns culturalas europeicas mazzian ina l’autra. A moda criminala ha la Russia fatg termagls cun il fieu e ruinà quellas intenziuns. Jau sper che la Gronda Britannia possia tschentar tras sia tenuta en quella crisa mundiala in fundament, sin il qual nus pudain realisar suenter la fin da la crisa quai ch’è ussa vegnì destruì tras la politica russa.»
Ils 6 d’avust 1914 ha Wilhelm II fatg in appel "An das deutsche Volk!" e truppas tudestgas, ulans da la segunda e quarta divisiun da chavallaria, han cumenzà l’attatga sin la Belgia. Gia l’emprim di hai dà en il vitg da Battice abus da la populaziun civila. Perquai ch’ils schuldads tudestgs supponivan d’esser vegnids attatgads da partisans e civilists armads, han ins commess durant las proximas emnas pliras orrurs vers la populaziun civila en Belgia ed en Frantscha. Tranter l’avust e l’october 1914 han questas repressalias custà la vita a var 6500 civilists. L’urden da guerra da quel temp lubiva da princip da cumbatter ils partisans a moda severa e vuleva restrenscher la guerra a las unitads militaras. Per quest intent prevediva el talas mesiras penalas. Ma il pli savens avevan quellas attatgas da far cun unitads militaras sparpagliadas. Magari sajettavan truppas tudestgas en ina maschaida d’isteria da massa e d’ina situaziun nunsurvesaivla era ina sin l’autra. Ils manaders da truppa chastiavan tuttina consequentamain civilists innocents, tranter auter cun deportaziuns u cun arsentar entirs vitgs. Istoriografs èn da l’opiniun che quai haja da far cun l’imaginaziun d’ina guerra dal pievel sco ch’ella era vegnida fatga tranter la Frantscha e la Germania ils onns 1870/71 e sco ch’ella era anc adina preschenta en la schientscha da l’armada tudestga. 

Durant la mobilisaziun han ins planisà ed exequì in assagl da surpraisa sin la citad beltga Lüttich, tar la quala è stà participà Erich Ludendorff ch’è daventà pli tard schef dal quartier general. La citad è spert crudada en ils mauns dals attatgaders, entant che la tschinta da dudesch forts enturn la citad n’era anc betg conquistada. Pir suenter ch’ins ha gì rabitschà natiers artigliaria greva (la "Dicke Berta" da Krupp e la "Schlanke Emma" da Skoda main enconuschenta, ma pli ferma) èsi stà pussaivel d’occupar las fortezzas. Il punct culminant ha furmà il bumbardament e la crudada dal Fort Loncin.

Avant avevan tant la regenza franzosa sco er l’imperatur tudestg cumandà la mobilisaziun da lur armadas. Il medem di ha l’ambassadur tudestg surdà a Son Petersburg la decleraziun da guerra a la Russia. L’avantmezdi dals 2 d’avust han truppas tudestgas occupà la citad da Luxemburg. Sinaquai ha il president dal stadi franzos, Raymond Poincaré, proclamà per decret il stadi da bloccada da la Frantscha. A medem temp ha la Germania declerà uffizialmain la guerra a la Frantscha, e quai pervi da diversas violaziuns da cunfin en la part tudestga da la Lorena. 

Sco gia menziunà, eran truppas tudestgas marschadas ils 4 d’avust en la Belgia neutrala senza decleraziun da guerra ed encunter il dretg internaziunal. Il medem di ha la Gronda Britannia cumandà la mobilisaziun da si’armada e dà a la Germania in ultimatum fin mesanotg. Quai ha intimà il minister da l’exteriur, Sir Edward Grey, da far sia remartga famusa: «En l’entira Europa sa stizzan ussa las glischs; en nossa vita na vegnin nus betg pli a vesair a glischar ellas.» Ils 5 d’avust, suenter la fin da quest ultimatum, ha la Gronda Britannia declerà la guerra a l’Imperi tudestg. Il medem di han ins numnà Horatio Herbert Kitchener minister da guerra. Sco in dals emprims ha quel prognostitgà ina guerra da plirs onns e cumandà d’engrondir l’armada. Il domini incontestabel dals Brits sin la mar ha pussibilità da trametter immediatamain 100 000 umens en Frantscha. Tras il cumond d’armada 324 dals 21 d’avust 1914 han ins furmà sis novas divisiuns cun ils voluntaris ch’ins aveva recrutà. En tut han ins pudì recrutar en quella moda fin l’onn 1915 passa 40 divisiuns per l’engaschi en Frantscha (sco armada da Kitchener u armada nova). 

Dapi ils dis da la mobilisaziun franzosa avevi dà en la Lorena tudestga l’emprim pli pitschens, alura dentant spert pli gronds moviments da truppas franzosas ed emprims cumbats da fieu cunter furmaziuns tudestgas. Ils 10 d’avust han truppas bavaraisas gì emprimas grondas sperditas en il conturn da Badonviller. Ils 11 d’avust hai dà a Lagarde in grond cumbat tranter Franzos e parts da la 42avla divisiun d’infantaria. A la fin da quel eran circa 2300 Franzos en praschunia.

La perscrutaziun ha mussà che la 6avla armada tudestga sa chattava en la regiun tranter Metz e Saarburg tranter duas armadas franzosas cun almain nov corps activs, numnadamain l’emprima sut general Dubail e la segunda sut general Castelnau. Quai dentant cun la differenza che la 6avla armada era ‹suletta› e la pli gronda part da la 7avla armada ch’ins aveva clamà per sustegn era anc sin via en il nordost.

Suenter ch’ils Tudestgs han gì gudagnà ils 12 d’avust sper Badonviller ina battaglia encunter ils Franzos, han ins decidì da carmalar la gronda forz’armada da l’adversari sin territori tudestg. La finamira da quest’acziun era da gudagnar temp per s’avischinar cun la 7avla armada. Silsuenter vulevan ins batter l’inimi en ina trapla en il conturn da Mörchingen – Lauterfingen – Mittersheim – Pfalzburg. Las truppas tudestgas èn sinaquai sa retratgas fin a quella lingia ed èn idas en posiziun. 

Ils 16 d’avust ha il cumandant da la 6avla armada, il prinzi ereditar Rupprecht da la Bavaria, decidì encunter las ordras d’attatgar il pli spert pussaivel las furmaziuns franzosas situadas en la Lorena. Quai gieva encunter il Plan Schlieffen che pretendeva da mantegnair strictamain la defensiva. En il decurs dals 18 d’avust hai alura dà emprims cumbats en il territori enturn Lauterfingen. 

Ils 18 d’avust han ils Tudestgs cumenzà l’offensiva gronda. Suenter che l’artigliaria greva ha gì victorisà sur ils forts beltgs da Lüttich e Namur, aveva quella la finamira da circumdar las armadas alliadas. Cun far quai han ins cuntanschì fitg svelt la chapitala beltga Brüssel. L’armada beltga è sa retratga en la fortezza d’Antwerpen; sinaquai ha cumenzà l’assedi da dus mais d’Antwerpen.
Ils 20 d’avust ha il general franzos Joffre cumandà l’offensiva en direcziun da la part tudestga da la Lorena ed en il territori da la Saar-Ruhr – in’attatga ch’era gia planisada ditg avant la guerra en l’uschenumnà ‹plan XVII›. Or da quella ed or da diversas autras battaglias sper Saarburg, Longwy, a la Maas, tranter Sambre e Maas e sper Mons hai dà cumbats tranter las Vogesas e la Schelde (ils uschenumnads cumbats da cunfin) ch’han chaschunà dad omaduas varts grondas sperditas. Malgrà las acziuns nunspetgadas dals Franzos e dals Brits carteva la generalitad tudestga ch’ins possia avanzar spert fin a Paris. 

Suenter il fiasco da l’offensiva franzosa ha lezz’armada cumenzà a retrair si’ala sanestra tras la Frantscha dal Nord. Questa retratga è vegnida interrutta da differentas battaglias sco quellas sper Le Cateau e Guise-St. Quentin ed ha manà l’ala dretga dals Tudestg datiers da Paris. La regenza franzosa ha sinaquai bandunà ils 2 da settember la chapitala e dischlocà a Bordeaux. La defensiun da Paris han ins surdà al general Gallieni ch’era vegnì reinstituì. Il commando superiur franzos ha dentant tratg ensemen truppas da l’ala dretga e reservas per etablir sper Paris ina nov’armada ch’ha periclità il progress da la flanca dals Tudestgs. Ins ha stuschà en il center in’ulteriura armada sut Ferdinand Foch. Joffre planisava da duvrar la Marne sco posiziun da retegnida per pudair franar davent da qua cun agid d’ina offensiva l’entir progress tudestg. 
Ils 4 da settember èsi gartegià als Tudestgs da surpassar la Marne, e sin quai ha gì lieu dus dis pli tard la Battaglia a la Marne tranter Ourcq e Maas ch’ha manà a grondas sperditas dad omaduas varts. Curt suenter ha la generalitad tudestga dà si il Plan Schlieffen, perquai ch’i n’era betg reussì a las truppas d’avanzar lunsch avunda per isolar u schizunt circumdar Paris. Cura che las truppas tudestgas èn sa retratgas da la Marne – quai ch’ha fatg surstar ils Alliads –, tanschevan las reservas da muniziun franzosas mo pli per dus dis. 

Vers la fin da settember èn ils moviments tschessads dad omaduas varts, las forzas eran equilibradas, in pau a la giada ha cumenzà ina guerra da posiziun. Quai aveva tranter auter da far cun il fatg che las reservas da muniziun, surtut quellas per l’artigliaria, na pudevan betg vegnir furnidas spert avunda. Igl è sa mussà bainspert ch’il consum da muniziun surpassava per lunsch las capacitads da refurniment. Sulettamain en Belgia n’aveva il progress anc betg pers sia spertezza: fin il november eran Antwerpen, Brügge ed autras citads impurtantas en maun tudestg. Gronda resistenza han ils Alliads dentant fatg sper Ypern, quai ch’ha sfurzà il general von Falkenhayn – ch’era dapi ils 14 da settember schef dal stab general – da smetter las attatgas. Da la fin d’october fin ils 10 da november hai adina puspè dà sper Ypern cumbats cun grondas sperditas. Quellas ha la generalitad tudestga stilisà cun il rapport cugliunant che giuvens regiments tudestgs hajan conquistà las emprimas posiziuns da l’inimi chantond "Deutschland, Deutschland über alles". Il rapport da la generalitad tudestga ha creà il mitus da Langemarck ch’ha existì fin il temp dal naziunalsocialissem ed ha glorifitgà la presumada mort d’unfrenda d’ina generaziun giuvna e scolada tudestga. Cun ils cumbats sper Ypern è la guerra mobila stada a fin. A la front tudestga hai uss dà in vast sistem da foss da protecziun.

En l’ost faschevan ils Russ attatgas nunspetgadamain fermas cunter la Germania. Perquai era la situaziun a la front da l’ost l’emprim difficila per las Pussanzas centralas. Sin fundament dal Plan Schlieffen eran ils Tudestgs semtgads sin ina guerra defensiva a la front da l’ost. Quai è dentant sa mussà sco sbagl suenter ch’ils Russ han fatg in’immensa offensiva en il nordost. Curt suenter l’entschatta da la guerra avevan duas armadas russas invadì l’ost da la Prussia e sa chattavan uschia sin territori da l’Imperi tudestg. En consequenza da quai han ins rinforzà las truppas e remplazzà ils cumandants vegls tras il maior general Erich Ludendorff ed il colonel general Paul von Hindenburg. Grazia ad els è la situaziun a la front da l’ost sa midada relativamain spert. Spezialmain la victoria en la Battaglia sper Tannenberg dals 26 fin ils 31 d’avust è stada per la Germania in grond success. Igl è reussì a las truppas tudestgas da serrar en l’armada russa da Narew. La Battaglia sper ils Lais Masurics è suandada dals 6 fin ils 15 da settember ed è ida a fin cun la terrada da l’armada russa da Niemen. Las truppas russas han sinaquai rumì ina gronda part da la Prussia da l’Ost.

Curt suenter l’entschatta da la guerra avevan truppas russas er occupà la Galizia ch’appartegneva a l’Austria-Ungaria. Suenter in emprim progress vers la citad Lemberg è l’armada austriac-ungaraisa vegnida franada tras la pussanza dominanta da la Russia. Il settember ha l’Austria-Ungaria stuì sa retrair fin a las Carpatas. Il prim da november è il colonel general von Hindenburg vegnì numnà schefcumandant ost da l’armada tudestga. Ils 11 da november ha cumenzà in’offensiva tudestga a la front da l’ost ch’ha chatschà enavos las truppas russas fin a Łódź. Il november 1914 ha la marina britannica declerà l’entira Mar dal Nord sco zona da guerra ed ha immediat minà quella. Bastiments che navigavan sut bandiera da stadis neutrals pudevan vegnir attatgads dals Brits senza preavis. Quest agir da la regenza britannica ha violà il dretg internaziunal valaivel, tranter auter la Decleraziun da Paris dal 1856 che la Gronda Britannia aveva suttascrit. Dals 5 fin ils 17 da december èsi reussì a las truppas austriac-ungaraisas da franar il progress russ vers Krakau. Silsuenter ha la transfurmaziun ad ina guerra da posiziun era cumenzà en l’ost. Dal december 1914 fin l’avrigl 1915 ha furià la Battaglia d’enviern en las Carpatas, en la quala las Pussanzas centralas èn sa fatgas valair visavi la Russia. 

En vista a l’escalaziun generala è il punct da partenza da la guerra, il conflict tranter l’Austria-Ungaria e la Serbia, crudà pli u main a l’ur da l’attenziun. Las trais offensivas fatgas da l’armada austriac-ungaraisa tranter l’avust ed il december 1914 han la finala tuttas fatg naufragi, e quai malgrà ch’ins aveva pudì conquistar per curt temp la citad da Belgrad. Sco motivs per il nunsuccess èn da numnar ina planisaziun sbagliada e la vehementa resistenza dals Serbs, surtut en las Battaglias da Cer ed a la Colubara. L’armada da la manarchia imperial-roiala ha pia era stuì acceptar qua ina terrada catastrofala. Oravant tut las emprimas attatgas èn stadas accumpagnadas da grevas violaziuns cunter la populaziun civila serba. Era sin agen territori (en Bosnia ed en Slavonia) han ins executà collaboraturs presumads ed effectivs. Plirs millis civilists èn vegnids mazzads, vitgs sblundregiads e brischads. Suenter quest sforz encunter in adversari che disponiva da bler dapli resursas, era l’armada serba a la fin da sias forzas. Ultra da quai eran ruttas ora en il pajais epidemias.

La regenza da l’Imperi osmanic ha l’emprim empruvà da sa tegnair davent da las acziuns da cumbat en furma d’ina ‹neutralitad armada›. Per ils Giuvens tircs ch’eran a la pussanza eri evident ch’els stoppian suandar ina pussanza gronda per insumma pudair tegnair pitg militarmain. Sin giavisch d’Enver Pascha hai la finala dà l’allianza da guerra cun la Germania e l’Austria-Ungaria, in patg ch’era però dispità en il cabinet. L’october 1914 han ils Tircs osmans bumbardà cun ils bastiments da guerra "Goeben" e "Breslau", ch’els avevan cumprà da la Germania, citads situadas a la costa russa. Sinaquai han la Frantscha, la Gronda Britannia e la Russia declerà l’entschatta november la guerra a l’Imperi osmanic. Gia ils 23 da november èsi reussì a truppas britannicas da conquistar la citad osmanica Basra al Golf da la Persia. 

Ils 5 d’avust aveva il "Commitee of Imperial Defence" da Londra decidì da schlargiar la guerra, violond ils contracts da la Conferenza d’Africa a Berlin dals onns 1884/1885. Quai signifitgava ch’ins vuleva attatgar tut las colonias tudestgas u laschar attatgar quellas da truppas franzosas, indicas, sidafricanas, australianas, giapunaisas u novzelandaisas. En quest context han surtut gì lieu en l’Africa grevs cumbats. La colonia Togo ch’era circumdada da tuttas varts han ins conquistà immediatamain. Camerun sa chattava en la medema situaziun difficila. Fin la fin da l’onn 1914 èn las truppas tudestgas sa retratgas en la tschungla, nua ch’igl ha dà ina guerra da guerriglia stentusa. L’Uniun sidafricana ha attatgà la part tudestga da l’Africa dal Sidvest. Fin la fin da l’onn n’hai betg pli dà ina pussaivladad da tegnair il territori. Sulettamain la part tudestga da l’Africa da l’Ost è sa defendida stinadamain sut Paul von Lettow-Vorbeck. Grazia a la strategia tudestga da retratgas e tactica da guerriglia, han ins pudì mantegnair la colonia fin la fin da la guerra. 

Las colonias tudestgas en il Pacific han ins, sin fundament d’in ultimatum giapunais, dà si senza cumbat. Sulettamain la colonia tudestga Kiautschou è vegnida defendida stinadamain durant l’assedi da Tsingtau fin ch’il material e la muniziun èn stads duvrads si. 

Ils 24 da december èsi vegnì en intginas parts da la front dal vest tar l’uschenumnada pasch da Nadal, in armistizi nunautorisà tranter ils schuldads. Passa 100 000 schuldads, surtut englais e tudestgs, èn stads cumpigliads en quest armistizi cumbinà cun acts da fraternisaziun. 

Il schaner 1915 hai dà a la front dal Caucasus las emprimas acziuns da cumbat pli grondas tranter truppas osmanicas e russas. En il cumbat da Sarikamis ha l’Imperi osmanic subì ina greva terrada. Truppas osmanicas han commess il Genocid envers ils Armens ed il Genocid envers ils Suryoye. Quests crims han custà la vita a var in milliun umans. Nundumbraivels Armens èn vegnids deportads en territoris da desert. 

Cun agid da la 10avla armada novarrivada ha l’armada tudestga victorisà sur ils Russ en la Battaglia d’enviern en la Masuria (ch’ha durà dals 2 fin ils 27 da favrer). Sinaquai èn las truppas russas sa retratgas definitivamain da la Prussia da l’Ost. 

Il november 1914 ha Erich von Ludendorff retschet ensemen cun Paul von Hindenburg il cumond superiur sur tut las truppas tudestgas a la front da l’ost. La stad 1915 ha la Germania occupà la Pologna, bunamain l’entira Curlandia e la Lituania. Entras las pussanzas d’occupaziun hai dà en la Pologna dus guverns: in austriac a Lublin ed in tudestg cun sedia a Warschau. Ils territoris restants han ins reunì sut l’expressiun "Ober Ost". Quai era l’abreviaziun per il territori dal schefcumandant da tut las forzas militaras tudestgas en l’ost. Quel cumpigliava la Curlandia, la Lituania etnografica, intgins districts spiramain polacs sco Augustow e Suwalki ed ils districts dal vest da la Bielorussia. 

A la front dal vest ha gì lieu il favrer e mars l’uschenumnada Battaglia d’enviern en la Champagne, tar la quala ils Franzos han l’emprima giada utilisà granella da ballas massiva. Quella tactica n’ha però betg gì grond success: ils Tudestgs èn spert s’adattads ad in’attatga da l’infantaria. Or da refugis bain installads han els pudì cumbatter quellas cun agid da fieu d’arretar e da mitraglias. 

Curt suenter han ils Tudestgs cumenzà a far diever da gas toxic, ina da las armas las pli crudaivlas da l’Emprima Guerra mundiala. Per l’uschenumnada attatga da vaschia utilisav’ins gas da clor che sa tschentava pervi da sia consistenza en ils foss. L’emprima attatga da gas toxic avev’ins planisà sco experiment. Quella ha gì lieu ils 22 d’avrigl ad Ypern. L’effect è stà devastant: 15 000 schuldads franzos da l’Algeria, latiers schuldads dal territori breton sco era ils Canadais ch’eran arrivads pir dacurt a la front èn scappads u vegnids mazzads, uschia ch’ils Tudestgs han l’emprim pudì avanzar senza resistenza. Malgrà tut n’ha la generalitad da l’Imperi tudestg betg nizzegià quest avantatg. Sinaquai han ils Alliads puspè pudì serrar la front. Istoricamain n’èsi betg sclerì dal tuttafatg tgi ch’ha utilisà sco emprim gas sco med da cumbat. 

Ils 25 d’avrigl han ils Alliads cumenzà sin la Peninsla Gallipoli l’operaziun da las Dardanellas. Quella dueva pussibilitar da rumper tras fin a Constantinopel. Violond la neutralitad greca, avevan truppas alliadas conquistà avant l’insla Lemnos per duvrar quella sco basa per attatgas cunter l’Imperi osmanic. La grippa sfendagliusa da Gallipoli furmava bain in bun refugi, ma nagin agid per l’offensiva dals Brits, Australians e Novzelandais. Latiers era la resistenza tirca nunspetgadamain ferma. Quai è stà il motiv daco che l’operaziun ha stuì vegnir rutta giu fin ils 9 da schaner 1916 cun ina grond’evacuaziun amfibica. 

A la front tudestga da l’ost ha gì lieu dals 2 fin ils 7 da matg la Battaglia da Gorlice-Tarnow (en l’ost da Cracau). En il decurs da quella èsi reussì a las truppas tudestgas ed austriac-ungaraisas da rumper profundamain en las posiziuns russas. Przemysl e Lemberg han ins reconquistà il zercladur; las Pussanzas centralas han puspè pudì metter la gronda part da la Galizia sut lur controlla. 

Ils 7 da matg ha in sutmarin tudestg sfundrà davant la costa dal sid da l’Irlanda il bastiment da passagiers britannic "Lusitania". Quai ha provocà grevas tensiuns tranter l’Imperi tudestg ed ils Stadis Unids (tranter las 1198 victimas sa chattavan 127 Americans).

Ils 9 da matg, durant la Battaglia sper Lens, han ils Brits e Franzos empruvà da rumper tras en l’Artois. Ma l’emprova n’ha betg gì success ed è vegnida rutta giu mez zercladur suenter enormas sperditas.

Ils 23 da matg ha l’Italia declerà la guerra a l’Austria-Ungaria. La front passava tras il Tirol, per lung da l’Isonzo a la costa da l’Adria. Cun quai sa chattava l’Austria-Ungaria a partir da quel mument en ina guerra da trais fronts, quai ch’ha cumplitgà la situaziun da las Pussanzas centralas. Fin la stad 1917 han las truppas talianas empruvà adumbatten d’assaglir las posiziuns da l’Austria-Ungaria. Quellas eran per part situadas en las autezzas da la grippa ch’ins pudeva trair a niz a moda effizienta per sa defender. Ils cumbats èn vegnids enconuschents sco Guerra da las Alps ed han chaschunà autas sperditas. Probablamain hai dà en las posiziuns en l’auta muntogna dapli morts tras schelentadas e lavinas che tras acziuns da cumbat. 

L’entschatta fanadur han las Pussanzas centralas cumenzà in’offensiva gronda a la front da l’ost. Fin il settember èsi reussì ad els da conquistar citads impurtantas sco Warschau, Brest-Litowsk e Vilnius. Las Pussanzas centralas han per part sfratgà en la front russa per plirs tschients kilometers. En la Battaglia sper Tarnopol ha l’armada russa tegnì si quest progress. Il medem mais ha zar Nikolaus II surpiglià persunalmain il commando suprem da l’armada russa. Malgrà las grondas sperditas da territoris russ, n’aveva el betg en mira ina pasch separada sco quai che las Pussanzas centralas avevan sperà.
Ils 14 d’october 1915 è la Bulgaria entrada en la guerra. Gia ils 6 da settember aveva la regenza bulgara declerà ch’ella saja pronta da collavurar cun las Pussanzas centralas. Tras in’attatga sin la Serbia vulevan quellas stgaffir ina colliaziun terrestra tar l’Imperi osmanic. Ils 6 d’october ha cumenzà l’offensiva encunter la Serbia. En il decurs da quella han las Pussanzas centralas chatschà enavos l’armada dals Serbs fin en l’Albania. Il december 1915 han truppas austriac-ungaraisas, tudestgas e bulgaras occupà l’entira Serbia. Las restanzas da l’armada serba han pudì scappar a Corfu, prendend cun ellas intgins millis praschuniers. 

Ils davos cumbats pli gronds a la front dal vest da l’onn da guerra 1915 hai dà tranter ils 25 da settember ed ils 13 d’october en l’Artois ed en la Champagne. Quella battaglia d’atun ha chaschunà autas sperditas da vart dals Brits e Franzos ed ha purtà sulettamain pitschnas invasiuns en las posiziuns tudestgas. La guerra terrestra l’onn 1915 a la front dal vest (ch’è tranter auter era vegnida manada en las Vogesas, l’artg da St. Mihiel, en las Argonas ed era a moda sutterrana cun enormas minas) n’ha effectivamain betg midà da num la lingia da la front. Ella ha però chaschunà als Franzos las pli grevas sperditas entaifer in onn chalendar insumma.

La fin november èn truppas britannicas avanzadas davent dal Golf da la Persia en Mesopotamia. Sper Kut el-Amara èn ellas dentant vegnidas enserradas da l’armada osmanica ed han stuì capitular l’avrigl 1916. 

La campagna militara che las Pussanzas centralas avevan cumenzà l’october 1915 cun success, è ida a fin il favrer 1916 suenter l’occupaziun cumpletta da l’Albania e Montenegro tras l’armada austriac-ungaraisa. A Montenegro è Viktor Weber Edler von Webenau stà guvernatur general militar dals 26 da favrer 1916 fin ils 10 da fanadur 1917. En l’Albania, che n’era atgnamain betg in participant da la guerra, han ins endrizzà sut il presidi dal consul general August Ritter von Kral in cussegl administrativ civil. 

Suenter che l’armada tudestga era sa cuntegnida l’onn precedent a la front dal vest plitost a moda defensiva, ha la generalitad sut Erich von Falkenhayn decidì l’entschatta 1916 d’attatgar Verdun. Falkenhayn vuleva intimar l’armada franzosa da mobilisar grondas furmaziuns da truppa per defender sia pli gronda e cun quai moralmain pli impurtanta fortezza. Questas truppas franzosas vulev’ins alura laschar ‹perder tut il sang› en il cumbat cunter l’armada tudestga ch’era cleramain pli gronda. Ils Tudestgs han sinaquai manà immens quantums da chanuns, da muniziun e da truppas en il territori situà en il nord da la Maas. La fin fanadur avevi en il territori d’attatga tudestg ina concentraziun da meds da guerra sco anc mai. 

Ils 21 da favrer ha la Battaglia da Verdun prendì si’entschatta, e quai cun ina granella da ballas or da 1500 chanuns ch’ha cuzzà passa otg uras. Cun quai ha cumenzà l’epoca da las battaglias da material. Uschia han ins eliminà ils blers avantposts franzos. Curt suenter han otg divisiuns tudestgas attatgà sin l’entira front e liquidà las davosas unitads adversarias, uschia che la morala dals Franzos è tschessada considerablamain. Ils 25 da favrer è l’impurtant Fort Douaumont vegnì conquistà da truppas tudestgas. Sinaquai han ils Alliads decidì che la fortezza da Verdun stoppia vegnir tegnida per tut pretsch. Ins ha incaricà general Pétain da defender la citad. Grazia al bun refurniment sur la via da Bar-le-Duc èsi reussì als Franzos fin l’entschatta avrigl d’esser tuttina ferms sco l’adversari. 

Ils 20 da matg è vegnida conquistada dals Tudestgs la collina ‹Um mort› ("Dead Mans Hill" / "Le-Mort-Homme"); ma quella n’ha betg pudì vegnir tegnida fitg ditg. Pervi dals cumbats ch’èn vegnids manads a moda nunditg brutala, vala la collina sco simbol per l’‹enfiern da Verdun›. Ils 2 da zercladur è il fort Vaux vegnì assaglì tras truppas tudestgas. Il fanadur hai dà cumbats intensivs per il Fort Thiaumont. Quel ha midà entaifer curt temp pliras giadas il possessur, fin ch’el è crudà definitivamain sut controlla tudestga. 

Paucs mais avant sia mort ha in student tudestg rapportà suandantamain davart in’attatga d’assagl sin ina fortezza davant Verdun: «7:30 gas cun ils calibers ils pli gronds. 7:30 fin las 8:00 granatas da 38,5 fin 42 centimeters. La terra siglia fin al tschiel. La chavorgia è in nivel da vapur immens, tocca sgola aut sco turs. Il vitg Fl. è in nivel da fim. Visavi da nossa posiziun para il mund d’ir a fin. Or dals foss! Betg in meter quadrat che n’è betg stgavà. Las mitraglias fracassan, il fieu da l’infantaria rocla. Ina canera infernala. Qua in che croda, là puspè in. Litinent U., noss cumandant da cumpagnia actual, stat si – là – tocca da sia charta dal stab general sprizzan, el tegna ils mauns davant il pèz e croda enavant. Suenter paucas minutas è el mort.» 

Il cumbat da Verdun è spert stà enconuschent tar ils schuldads tudestgs sco ‹mulin da Maas› e ‹pumpa da sang›. Sin in intschess da paucs tozzels kilometers quadrats èn plirs milliuns granatas explodidas ed han arà pliras giadas il champ da battaglia. Il territori da cumbat era plain rusnas da granatas, baras e muniziun sajettada. La vegetaziun da là patescha perquai fin oz. 

Entras ils cumbats violents davant Verdun è l’armada franzosa vegnida flaivlentada fermamain. Uschia han ils Alliads britannics cumenzà l’entschatta da la stad in’offensiva gronda al flum Somme. Il schefcumandant da las forzas armadas britannicas en Frantscha, Douglas Haig, ha medemamain utilisà il concept da Falkenhayn da la battaglia d’isada. L’offensiva ch’el planisava a la Somme na dueva betg mo distgargiar l’armada franzosa, mabain spussar materialmain e persunalmain dal tuttafatg ils Tudestgs. Suenter ina preparaziun d’artigliaria d’otg dis senz’interrupziun cun passa 1400 chanuns – tar la quala ins ha sajettà circa in milliun e mez granatas – ha cumenzà il prim da fanadur 1916 l’attatga sin las posiziuns tudestgas a la Somme. Malgrà las grevas chanunadas eran plirs refugis tudestgs restads intacts, uschia ch’ils schuldads tudestgs han pudì far frunt a l’attatga britannica cun fieu da mitraglia. Gia l’emprim di da la Battaglia a la Somme èn morts 21 000 schuldads britannics, da quels 8000 durant l’emprima mes’ura. Bleras unitads britannicas han pers passa la mesadad da lur schuldads. Malgrà questas enormas sperditas ha Haig laschà cuntinuar l’offensiva. Sin fundament da la Battaglia a la Somme e l’offensiva da Brussilow a la front da l’ost ha l’armada tudestga stuì trair giu truppas davant Verdun ed interrumper ils 21 da fanadur l’attatga sin la citad. 

En in act da forza militar ha l’armada franzosa flaivlentada lantschà anc l’atun ina cunteroffensiva. Ils 24 d’october han truppas franzosas conquistà ils forts Douamont e Thiaumont. Ulteriuras offensivas franzosas han sfurzà ils Tudestgs da bandunar ils 2 da december Fort Vaux. Il fort è silsuenter vegnì siglientà da piuniers tudestgs. Fin ils 16 da december han ils Franzos reconquistà quasi tut ils territoris ch’ils Tudestgs avevan occupà tar lur offensiva da la primavaira. 

Entant era la situaziun a la Somme medemamain sa sviluppada ad in’immensa battaglia da material. Durant cumbats da mais en e mais ora cun bleras sperditas èsi reussì a las truppas britannicas e franzosas da bittar enavos la front tudestga per intgins kilometers. Las sperditas èn però stadas talmain autas ch’ins ha interrut la Battaglia a la Somme la fin november 1916. 

La Battaglia da Verdun ha chaschunà en total passa 600 000 morts e blessads sin omaduas varts. Be tranter il favrer e l’avust 1916 han ins dumbrà 88 000 morts tudestgs. Sin fundament dal decurs da la battaglia han ins remplazzà l’avust 1916 Erich von Falkenhayn cun il feldmarschal general Paul von Hindenburg ch’è daventà nov schef dal stab general da l’armada tudestga. Las battaglias a partir dal 1916 han laschà enavos rusnas dramaticas en la demografia da la Germania ed han chaschunà ina povradad sco anc mai tar orfens e vaivas da guerra. 

La Battaglia a la Somme ha anc pretendì dapli victimas mortalas ch’il cumbat per Verdun. Passa in milliun schuldads britannics, tudestgs e franzos èn vegnids mazzadas ni blessads. Da la sperdita da meritaivels schuldads e sutuffiziers ch’eran gia dapi il 1914 sin il champ da battaglia n’è l’armada tudestga betg pli sa revegnida fin la fin da la guerra. Durant la Battaglia a la Somme aveva l’armada britannica utilisà l’emprima giada intgins chars armads. Sin via a la front eran quels però stads eri pliras giadas cun defects tecnics. Perquai che la Battaglia a la Somme aveva purtà als Alliads enormas sperditas, ma strusch gudogn da territori, han ins remplazzà ils 3 da december il schefcumandant franzos Joffre tras general Nivelle. 

Era sin auters champs da battaglia hai dà l’onn 1916 grevs cumbats. Dal matg fin il zercladur ha l’armada austriac-ungaraisa manà in’offensiva cunter las posiziuns talianas. Suenter emprims pitschens success han ins stuì interrumper questas attatgas pervi da la situaziun precara a la front da l’ost. Dal zercladur fin il november ha l’armada taliana interprendì pliras grondas attatgas a l’Isonzo. Ils Talians han conquistà la citad da Görz, ulteriurs success da lur vart n’hai però betg dà.

Il zercladur ha l’armada russa cumenzà cun l’offensiva da Brussilow ch’ins aveva numnà tenor il general responsabel. La Russia aveva oravant tut speranza en sia gronda massa da schuldads, pertge ch’il material da guerra mancava per gronda part. L’armada russa ha conquistà territoris pli gronds en Wolhynia e Galizia, ha però pudì vegnir tegnida si l’avust da las truppas austriac-ungaraisas cun agid tudestg. Sin fundament da las autas sperditas è la morala da l’armada russa sa sbassada cuntinuadamain. La segund’offensiva da Brussilow dal settember fin l’october ha fatg naufragi, medemamain la terza ch’ha cuzzà da l’october fin il december. Ils 5 da november han las Pussanzas centralas proclamà l’independenza da la part da la Pologna ch’aveva appartegnì fin l’onn 1915 a la Russia. Las Pussanzas centralas avevan speculà che la Pologna sustegnia ellas militarmain en grond stil tras quest gest. Ma questas speranzas n’èn betg sa verifitgadas; be in pitschen contingent da voluntaris polacs naziunals cumbatteva sin la vart da las Pussanzas centralas. Ins sto però resguardar che tschients millis schuldads da naziunalitad polaca faschevan gia dapi l’entschatta da la guerra servetsch sco subdits en las forzas armadas tudestgas, austriac-ungaraisas e russas.

A l’Imperi tudestg ha l’Italia pir declerà la guerra ils 28 d’avust 1916. Tuttina avevan ils Tudestgs gia transferì dal matg fin il november 1915 ina divisiun rinforzada (divisiun da las Alps) a la front en il Tirol dal Sid per sustegnair l’allià austriac-ungarais. 

Ils 27 d’avust 1916 è la Rumenia entrada en la guerra sin la vart dals Alliads. Truppas rumenas han invas la Transilvania ch’appartegneva a l’Austria-Ungaria, ma gia la fin d’avust hai dà ina cunteroffensiva da las Pussanzas centralas. Entaifer curt temp han truppas austriac-ungaraisas, tudestgas e bulgaras conquistà ina gronda part da la Rumenia. Ils 6 da december han las Pussanzas centralas conquistà la chapitala rumena Bukarest. Il nordost da lur pajais han ils Rumens sulettamain pudì tegnair cun agid russ. Suenter la victoria sur la Rumenia han las Pussanzas centralas fatg ils 12 da december in’offerta da pasch als Alliads, la quala quels han refusà ils 30 da december. 

Il mars 1917 èn las truppas tudestgas sa retratgas da la Somme en la posiziun da Siegfried ch’era vegnida rinforzada fermamain. Avant han els destruì il territori ch’els han dà liber ed han per part minà quel. Il medem mais han ils Brits interprendì in’avanzada vers Bagdad e conquistà la citad.

Sin fundament da las grevezzas da la guerra e da la gronda mancanza da victualias hai dà ils 8 da mars (ils 23 da favrer tenor chalender russ) a Son Petersburg demonstraziuns da massa ch’han manà a la Revoluziun da favrer. En la citad èn sa furmads cussegls da lavurants e schuldads, entant ch’ins ha etablì ina regenza burgaisa provisorica sut prinzi Lwow. Ils 15 da mars ha Zar Nikolaus II demissiunà. Sper la regenza parlamentara devi sco segunda pussanza il cussegl suprem da lavurants e schuldads da Son Petersburg. La regenza provisorica ha decidì da manar vinavant la guerra – quai ch’ha trumpà grondas parts da la populaziun. Per quest motiv ha la generalitad tudestga pussibilità l’avrigl ad ina gruppa da bolschevics enturn Lenin – che viveva en l’exil svizzer – da vegnir cun il tren en Russia. Ils 16 d’avrigl è Lenin arrivà a Son Petersburg, nua ch’el ha appellà da far ina revoluziun socialistica. 

Ils 6 d’avrigl 1917 èn ils Stadis Unids entrads en la guerra cunter l’Imperi tudestg. Il motiv è stà che l’Imperi aveva declerà la guerra da sutmarins senza restricziun; quella ha era chaschunà la mort da bleras persunas civilas. Ultra da quai è vegnida enconuschenta la depescha da Zimmermann, en la quala l’Imperi tudestg ha appellà il Mexico d’attatgar ils Stadis Unids. Il december 1917 ha l’America era declerà la guerra a l’Austria-Ungaria. 

Malgrà las enormas sperditas che la guerra aveva chaschunà fin là, han ils Alliads era fatg l’onn 1917 pliras grondas attatgas sin la front tudestga dal vest. Quella giada ha il schefcumandant britannic Haig elegì la citad Arras en il nord da la Frantscha sco finamira d’ina offensiva, entant che l’armada franzosa ha attatgà las posiziuns tudestgas a l’Aisne ed en la Champagne. A l’Aisne han ils Franzos cumbattì cun anc dapli schuldads e material da guerra che tar lur cunteroffensiva avant Verdun l’onn precedent. Las offensivas dals Alliads han inizià l’avrigl. Suenter grondas sperditas han quellas gia stuì vegnir interruttas il matg. L’armada tudestga aveva cumenzà a construir ils foss da protecziun bler pli bass e bler pli datiers in da l’auter. Ultra da quai avevan ils Tudestgs preparà divisiuns d’intervenziun. Quellas pudevan vegnir manadas spertamain en parts da la front ch’eran chatschadas en las stretgas. 

En consequenza da las offensivas betg gartegiadas hai dà revoltas en l’armada franzosa, temporarmain en 16 corps d’armada. Perquai han ins remplazzà l’avust il schefcumandant Nivelle tras general Pétain ch’aveva organisà la defensiun da Verdun. Entras introducir ina tenuta strictamain defensiva ha Pétain pudì calmar ad interim las revoltas. Encunter schuldads che revoltavan vegniva agì cun direzza extrema, tschients schuldads franzos èn vegnids sajettads. Unitads tudestgas avevan fatg a savair a lur generalitad che la resistenza franzosa saja praticamain inexistenta sin grondas parts da la front. Ma malgrà quai n’ha la direcziun d’armada tudestga betg tratg a niz las revoltas en l’armada franzosa.

Pétain ha vis il privel e procurà per meglier proviant e per dapli temp da ruaus per las truppas. Ils schuldads èn vegnids distgargiads in pau tras operaziuns ch’eran planisadas meglier e pli precautamain sco era tras in augment dal material d’assagl. En consequenza da quai hai dà plaun a plaun in process da regeneraziun en l’armada franzosa e la morala è puspè sa meglierada. 

Suenter ils cumbats da primavaira cun bleras sperditas han ils Alliads cumenzà il zercladur 1917 en Flandra ina grond’offensiva sut direcziun britannica. Sco gia pliras giadas avant, han ins gì confidenza en il diever massiv da material da guerra ed artigliaria sin in tschancun fitg lartg. La Battaglia da la Flandra ch’è stada marcada d’in terren aparti difficultus ha durà plirs mais e purtà als Alliads mo pauc gudogn da territori e grondas sperditas. Ins ha stuì rumper giu ella l’atun 1917. 

Ils 27 da zercladur 1917 è la Grezia entrada en la guerra sin la vart dals Alliads. La Grezia neutrala sa chattava gia dapi l’onn 1916 sut pressiun alliada, perquai che bastiments britannics e franzos bloccavan la costa. Suenter in ultimatum dal schefcummissari franzos Jonnart ha il retg Constantin I demissiunà il zercladur 1917. Sinaquai han ins furmà sut il primminister Elefherios Venizelos ina republica ch’era bainvulenta envers ils Alliads. Quella ha declerà la guerra a las Pussanzas centralas. 

Las pussanzas dal vest han intimà la Russia da far in’offensiva per levgiar lur situaziun. Il minister da guerra Kerenski ha planisà l’offensiva ch’ha cumenzà ils 30 da zercladur. Suenter emprims success è l’offensiva stada bloccada ils 11 da fanadur. Gia ils 19 da fanadur han truppas tudestgas ed austriac-ungaraisas cumenzà la cunteroffensiva sper Tarnopol. Igl è reussì ad ellas da reconquistar la Galizia da l’Ost e la Bukowina. En la Russia hai dà ils 17 da fanadur in’emprova da putsch dals bolschevics ch’il militar ha supprimì. Sinaquai è Lenin scappà en Finlanda, entant che prinzi Lwow è vegnì substituì sco primminister da Kerenski, in um che fascheva part d’ina partida socialistica moderada. Malgrà las terradas militaras e la situaziun critica a l’intern ha Kerenski insistì ch’ins mainia vinavant la guerra. Il settember han truppas tudestgas conquistà la citad da Riga e l’october las inslas balticas Ösel, Dagö e Moon. Sinaquai è la resistenza militara da la Russia praticamain dada ensemen. 

Il prim d’avust 1917, trais onns suenter il cumenzament da la guerra, ha papa Benedetg XV derasà in scriver apostolic cun il titel ‹Dès le début›, en il qual el è sa mess a disposiziun sco intermediatur da contractivas da pasch cumplessivas. L’appel da pasch è dentant stà senza success.

La fin d’october 1917 èsi reussì a truppas austriac-ungaraisas – cun grond sustegn da la 14avla armada tudestga – da rumper tras sper Flitsch e Tolmein (oz Slovenia). Ils Talians han pers passa 200 000 umens sco praschuniers da guerra ed èn vegnids bittads enavos fin al Piave. La front han ins pudì stabilisar be cun fadia. Ins ha tramess divisiuns britannicas e franzosas per sustegnair l’Italia. 

L’entschatta november è la situaziun en la Russia escalada. Lenin, ch’era entant turnà da la Finlanda, ha manà la Revoluziun d’october dals 6/7 da november e stgatschà la regenza provisorica avant ch’ils bolschevics surpiglian la pussanza. Gia ils 8 da november han ils novs pussants russ relaschà il decret davart la finiziun da la guerra. Entras quai hai dà in grond levgiament per las Pussanzas centralas a lur front da l’ost. 

Cuntrari a la situaziun en l’ost avevan anc adina lieu en Frantscha grevs cumbats. Suenter curta preparaziun tras l’artigliaria ha l’armada britannica fatg ils 20 da november in’attatga da surpraisa sin las posiziuns tudestgas sper Cambrai. Qua han ins duvrà plirs tschients chars armads. Als Brits èsi gartegià da tagliar profund en la front tudestga. L’armada tudestga ha stuì mobilisar tuttas reservas disponiblas. Paucs dis suenter il cumenzament da la battaglia han ils Tudestgs lantschà la cunterattatga, durant la quala els han l’emprima giada duvrà truppas d’assagl a la front dal vest. Ils 3 da december è la Battaglia da chars armads da Cambrai stada a fin cun quasi las medemas fronts. En tut eran passa 80 000 schuldads britannics e tudestgs vegnids blessads, mazzads u arrestads. Dal punct da vista tactic ha la battaglia gì grond’influenza sin l’andament da la guerra. In’attatga sperta cun chars armads e truppas d’assagl suenter curtas chanunadas pareva da pussibilitar in avanzament en quella guerra da foss dal tuttafatg statica.

L’attatga britannica sin la Palestina (che vegniva controllada dals Osmans) è stada la davosa offensiva pli gronda da l’onn da guerra 1917. Quella è vegnida sustegnida d’Arabs revoltants (T.E. Lawrence) ed è ida a fin ils 20 da december cun la conquista da Jerusalem tras truppas britannicas. 

Ils 15 da december han ins concludì in armistizi tranter las Pussanzas centralas e la Russia ed ha cumenzà in’emna pli tard a Brest-Litowsk las contractivas da pasch che n’han l’emprim betg purtà fritgs. 

Per sfurzar ils bolschevics da far concessiuns, èn las Pussanzas centralas avanzadas vinavant l’entschatta dal 1918 sin territori russ ed han fatg ils 9 da favrer ina pasch separada cun l’Ucraina. Malgrà las cundiziuns diras ha Lenin laschà suttascriver ils 3 da mars il Contract da pasch da Brest-Litowsk. La Russia è sortida da la guerra perdend circa 25 pertschient da ses territori europeic. L’Ucraina era sut controlla tudestga; da quai speravan ins ch’il provediment da materias primas e da graun sa megliereschia. Perquai che la Russia na fascheva betg pli part da la guerra, èsi stà pussaivel per la direcziun d’armada tudestga da trametter var in milliun schuldads a la front dal vest. Entras quai han las Pussanzas centralas cuntanschì là il suramaun numeric. En vista al fatg ch’adina dapli unitads americanas arrivavan en Frantscha, n’ha quest avantatg dentant betg durà ditg. Perquai ha la generalitad tudestga decidì l’emprima giada dapi l’onn 1916 da far in’offensiva gronda a la front dal vest. L’armada tudestga planisava in’attatga cun blera artigliaria e gas toxic al punct da contact tranter la front britannic-franzosa per sparter ils inimis e batter els separadamain. La generalitad tudestga ha survesì che la forza da cumbat da las truppas franzosas era pli pitschna che quella da las britannicas. Uschia avevi gia dà l’onn 1917 revoltas en l’armada franzosa. 

La damaun baud dals 21 da mars 1918 ha cumenzà l’offensiva da primavaira tudestga cun la pli ferma granella da ballas ch’igl aveva dà fin là a la front dal vest. Differentas funtaunas discurran d’in fieu da radund 6000 chanuns. Durant l’offensiva han ins l’emprima giada duvrà l’uschenumnà Chanun da Paris. Las truppas d’assagl tudestgas han fatg ina greva invasiun en la front britannica ch’è praticamain sa schliada en plirs lieus. Entaifer paucs dis è l’armada tudestga s’avanzada bunamain 70 kilometers. Ma ils cugns d’attatga tudestgs che sa distatgavan adina pli fitg in da l’auter han bainspert pers lur forza. Suenter ils 6 d’avrigl ha puspè cumenzà la guerra da posiziun. Sut la pressiun da la situaziun smanatschanta da la primavaira 1918 han ils Alliads finalmain pudì vegnir perina d’eleger il marschal franzos Ferdinand Foch sco schefcumandant communabel per las forzas armadas en Frantscha. Ulteriuras offensivas tudestgas a partir dals 9 d’avrigl en Flandra ed a partir dals 27 da matg a l’Aisne (nua ch’ins è puspè, sco il 1914, s’avanzà fin ad in pèr paucs tozzels kilometers davant Paris) èn la finala vegnidas bloccadas sco las precedentas.

Il fatg ch’ils Americans han surpiglià in pli lung tschancun da la front en la Lorena ha pussibilità als Franzos da transferir forzas e da cumbatter meglier las offensivas tudestgas. Ils 3 da zercladur è l’offensiva da primavaira tudestga stada a fin a l’Aisne.

La davosa gronda offensiva tudestga dals 15 da fanadur 1918 sper Reims ed en la Champagne è praticamain restada senza effect, malgrà ch’ins aveva puspè preparà las acziuns cun blera artigliaria. Ils Alliads eran favurisads grazia al sustegn dals Americans che vegnivan adina pli ferms e ch’han pudì cumenzar gia ils 18 da fanadur cun la cunteroffensiva tranter la Marne e l’Aisne. 

A la Somme, durant la Battaglia da chars armads sper Amiens (8 d’avust 1918), han ils Tudestgs subì ina greva terrada. Da vart tudestga discurriv’ins dal ‹di nair da l’armada tudestga›. L’armada tudestga era gia flaivlentada considerablamain. D’ina vart tramettev’ins gia ils emprims giuvens da l’annada 1900 a la front, da l’autra vart na savev’ins betg far auter che laschar vinavant schuldads a la front ch’avevan gia lunsch sur 30 onns, era sch’els eran babs da famiglia. Las gruppas da vegliadetgna mesaunas eran gia fitg decimadas tras ils onns da guerra precedents. 

A partir da la stad 1918 èn ultra da quai pli e pli blers schuldads tudestgs daventads praschuniers dals Alliads. Gia ils 14 d’avust ha la generalitad tudestga taxà la situaziun militara sco persa. Las truppas tudestgas stuevan uss sa retrair plaun a plaun. Il november 1918 occupavan ellas mo pli ina pitschna part dal nordost da la Frantscha, bundant la mesadad da la Belgia ed il Luxemburg. Malgrà grondas sperditas e forzas da truppa tschessentantas cumbattevan ils Tudestgs stinadamain fin la fin (quai che vegn descrit sco ‹taila-filien› da defensurs). Ils Tudestgs han profità da la situaziun da la tactica da guerra (avantatgs da la defensiva, era cun relativamain paucas mitraglias e chanuns), dals gronds donns en il territori da guerra (vias, infrastructura; chars armads n’eran anc betg sviluppads bain sco arma offensiva) e per finir da las difficultads dals Alliads da procurar per refurniment. Perquai n’èsi vinavant betg reussì als Alliads da rumper tras a moda decisiva, quai ch’ha promovì suenter la guerra l’uschenumnada Legenda da la stilettada. 

A partir dals 15 da settember 1918 è la resistenza da l’armada bulgara dada ensemen suenter in’attatga dals Alliads cunter la front da la Macedonia. La Battaglia da la Palestina dals 18 e 19 da settember ha purtà la terrada definitiva a l’armada osmanica sut Otto Liman von Sanders. Per quels motivs han Hindenburg e Ludendorff pretendì ils 29 da settember ultimativamain che represchentants politics da l’Imperi elavureschian in’offerta per in armistizi. Per cuntanscher contractivas sin basa dal Program da 14 puncts dal president american ha Ludendorff proponì a medem temp da far dependenta la regenza da la confidenza dal parlament. Sinaquai ha l’imperatur pretendì ils 30 da settember per decret d’introducir in sistem da regenza parlamentar, quai ch’il Reichstag ha realisà cun decider ils 28 d’october da midar la constituziun. Il nov chancelier da l’Imperi tudestg, Max von Baden, ch’era vegnì confermà dal parlament, aveva gia offrì ils 4 d’october a Woodrow Wilson in armistizi correspundent. Ils Stadis Unids han sinaquai pretendì ch’ils Tudestgs bandunian il territori occupà, rumpian giu la guerra da sutmarins illimitada ed aboleschian la monarchia. Gist il davos punct han la regenza e la SPD dentant refusà. 
L’october 1918 ha l’Austria-Ungaria cumenzà a sa schliar. Ils 28 d’october han ins fundà la Tschecoslovachia, ils 29 d’october il stadi dals Serbs, Croats e Slovens (stadi SHS, a partir da l’onn 1929 Jugoslavia). La Galizia è s’unida cun il stadi polac ch’è puspè sa reconstituì. Il medem di han las truppas talianas che vegnivan dal Piave survegnì il suramaun en la Battaglia da Vittorio Veneto ed uschia cuntanschì in avanzament decisiv. Sco reacziun sin la sperdita da tut ils territoris betg tudestgs è sa constituì ils 30 d’october il stadi da l’Austria tudestg. 

Il prim da november è sa constituida en l’Ungaria ina regenza independenta, suenter ch’il pajais aveva visà ils 31 d’october l’uniun reala cun l’Austria e clamà a chasa las truppas. Cun quai era l’Austria-Ungaria schliada. Ils 3 da november ha general Weber suttascrit cun ils Alliads l’armistizi da Villa Giusti, suenter avair manà tractativas sin incumbensà da l’imperatur respectivamain dal commando suprem da l’armada. (Ils politichers da l’Austria tudestga eran sa retratgs d’ina decisiun ed èn mitschads uschia da la critica ch’ins ha fatg valair pli tard en Germania envers ils ‹traditurs da november›). Ils 11 da november ha Carl I/IV desistì da prender part a las fatschentas dal stadi sco imperatur da l’Austria, ils 13 da november era sco retg da l’Ungaria.

Malgrà las bregias per cuntanscher in armistizi, ha l’admiralitad tudestga cumandà ils 24 d’october 1918 che la flotta duaja partir en ina davosa battaglia desperada cunter la Royal Navy (‹fin onuraivla›). Sinaquai hai dà revoltas a Wilhelmshaven. Ins ha transferì parts da la flotta a Kiel e vuleva punir ils rebels. La finala è rutta ora ina revolta da mariners ch’è sa sviluppada entaifer paucs dis ad ina revoluziun, la Revoluziun da november. 

En numerusas citads tudestgas han ins fundà cussegls da lavurants e schuldads. Kurt Eisner ha proclamà a Minca il stadi liber da la Baviera. Alura è suandada la primavaira 1919 la republica da cussegl da Minca. Ils 9 da november ha la revoluziun cuntanschì Berlin. Là ha il chancelier da l’Imperi tudestg Max von Baden proclamà or d’atgna iniziativa – e per tema d’ina revolta politica radicala – che l’imperatur demissiuneschia e ch’il prinzi ereditar desistia dal tron. Plinavant ha el transponì il post dal chancelier da l’Imperi sin il parsura da la SPD, Friedrich Ebert. Il suentermezdi dal medem di ha Philipp Scheidemann proclamà la republica tudestga. Karl Liebknecht da la Lia da Spartakus ha proclamà la republica socialistica libra Germania. L’imperatur e tut ils prinzis tudestgs han stuì demissiunar. Ils 10 da november è Wilhelm II scappà en l’exil ollandais ed ha cun quai suandà l’avis da ses cussegliaders. Demissiunà en scrit ha el però pir intginas emnas pli tard.

A partir dals 7 da november han il marschal franzos Foch e quatter politichers tudestgs da la regenza da Max von Baden sut la direcziun da Matthias Erzberger (il parsura da la partida catolica dal centrum) contractà en in char-salun en il guaud da Compiègne davart l’armistizi tranter ils Alliads e l’Imperi tudestg. Ch’ins aveva lubì a Hindenburg e Ludendorff da star davent da las contractivas da l’armistizi ch’els sez avevan pretendì ultimativamain, ha gì grevas consequenzas per la naschientscha da la Republica da Weimar. Entaifer curt temp han ins stigmatisà ils delegads civils tudestgs sco ‹malfatschents dal november›. 

Suenter la midada da la regenza ha Friedrich Ebert intimà ch’ins segnia l’armistizi dictà da la Frantscha. Ils 11 da november a las 5 la damaun han omaduas partidas suttascrit il Contract davart l’armistizi da Compiègne. Quel fixava tranter auter las cundiziuns per rumir ils territoris occupads dals Tudestgs e la vart sanestra dal Rain (ch’è vegnida occupada dals Alliads ensemen cun trais basas a Mainz, Koblenz e Cologna). Plinavant han ins annullà il Contract da pasch da Brest-Litowsk. L’Imperi era obligà da dar giu gronds quantums da meds da transport ed armas sco era d’internar la flotta d’auta mar. Tras quai n’avevan ins praticamain betg pli la pussaivladad da cuntinuar la guerra, malgrà che l’armistizi valeva adina be per 30 dis e stueva alura vegnir prolungà. Ils 11 da november a las 11 han las armas taschì. 

L’Emprima Guerra mundiala ha chaschunà tranter ils schuldads bunamain 10 milliuns morts e circa 20 milliuns blessads. Il dumber da las victimas civilas munta ad ulteriurs 7 milliuns. En l’Imperi tudestg han 13,25 milliuns umens fatg servetsch militar, da quels èn morts 2 milliuns. L’Imperi russ aveva mobilisà circa 12 milliuns umens per il servetsch da guerra, dals quals 1,85 milliuns èn vegnids per la vita. Dals 8,1 milliuns Franzos clamads sut las armas n’han 1,3 milliuns betg survivì la guerra. Il British Empire aveva engaschà tut en tut circa 7 milliuns schuldads, dals quals 850 000 n’èn betg turnads da la guerra. L’Austria-Ungaria ha gì da deplorar circa 1,5 milliuns victimas mortalas da 7,8 milliuns schuldads. Sin la vart taliana èn da 5 milliuns schuldads bunamain morts 700 000. En relaziun han la Rumenia, il Montenegro e la Serbia gì las pli grondas sperditas: Da 700 000 schuldads serbs èn circa morts 130 000. En tut ha la Serbia pers tras la guerra var 540 000 umans, quai che correspunda a ca. 11 % ed en il Montenegro schizunt a 16 % da la populaziun. 

Tranter ils blessads sa chattavan numerus invalids ch’eran bainduras sfigurads da betg enconuscher pli. Nundumbraivels anteriurs schuldads da la guerra mundiala èn morts curt suenter la fin dals cumbats en consequenza da lur blessuras e malsognas da la guerra. Tar ils blessads ston ins era quintar numerus refusaders da guerra che n’eran ni èn davants psichicamain betg abels da far servetsch militar – ed èn vegnids mess en praschuns ni psichiatrias per ‹mantegnair la morala da la truppa›. Sper las victimas militaras vegnan vitiers las civilas: La bloccada cunter las Pussanzas centrals ha chaschunà be en Germania almain 700 000 morts da la fom. Vers la fin da la guerra ha la grippa spagnola mazzà en l’Europa milliuns civilists e schuldads ch’eran gia flaivlentads tras la guerra. Sin il Balcan, en spezial en Serbia, hai gia dà davent dal 1914 grondas sperditas da populaziun tras malsognas ed epidemias. Quai è medemamain stà il cas en zonas devastadas da la guerra ordaifer l’Europa (surtut en l’Africa Centrala e da l’Ost). En connex cun l’Emprima Guerra mundiala stat ultra da quai il Genocid envers ils Armens. 

Ils custs totals da la guerra da 1914 fin 1918 han muntà a 956 milliardas Goldmark. Quels sa repartan suandantamain: 208 milliardas ha l’Empire britannic sbursà per la guerra, 194 la Germania, 134 la Frantscha, 129 l’America, 106 la Russia, 99 l’Austria-Ungaria e 63 l’Italia. Quests custs gigantics han surpassà lunschor la forza economica dals pajais europeics. En general han ins finanzià la guerra cun emprests da guerra e cun prender en cumpra l’inflaziun – cun excepziun da la Gronda Britannia. 

En Germania muntavan las expensas da guerra fin l’onn 1916 a circa 60 fin 70 milliuns marcs per di. Alura hai dà in creschament enorm en consequenza dal sforz d’armament, surtut cun l’uschenumnà Program da Hindenburg. Be ina pitschna part da quests custs han ins pudì finanziar cun taglias, radund 87 % n’èn betg stads cuvrids. Il debit da l’Imperi è perquai creschì per 145,5 milliardas marcs. 

Ils territoris en la Frantscha dal Nord ed en la Belgia, per ils quals ins aveva battì il pli fitg, eran vegnids destruids per gronda part. Ils custs per la reconstrucziun han ins calculà cun radund 100 milliardas francs. 
L’idea dals victurs da pudair refinanziar ils custs da guerra cun reparaziuns, è stada in’illusiun. La Gronda Britannia n’era betg pli in dals pli gronds crediturs dal mund, mabain in dals pli gronds debiturs. Per la Germania ha la guerra finì cun in’inflaziun gigantica e las pussanzas victuras èn daventadas debiturs dals Stadis Unids. Tras la guerra aveva l’Europa pers sia posiziun da pussanza mundiala. Charles de Gaulle ha formulà pli tard: «Igl ha dà victurs e victorisads; ma nus tuts avain pers.»

Ils 18 da schaner 1919 ha cumenzà la Conferenza da pasch da Paris. Ils 28 da zercladur ha la delegaziun tudestga suttascrit sut gronda pressiun dals Alliads il Contract da Versailles. Sin fundament da las directivas dal Contract da Versailles ha l’Imperi tudestg stuì surdar l’Alsazia e la Lorena a la Frantscha e las provinzas Posen e la Prussia dal Vest a la Pologna; il territori da la Memel han ins mess sut administraziun franzosa ed occupà l’onn 1923 tras la Lituania; il Hultschiner Ländchen han ins stuì surlaschar a la Tschecoslovachia ch’era gist sa constituida sco nov stadi. Danzig han ins declerà sco citad libra, e quai sut controlla da la Societad da las naziuns ch’ins aveva gist fundà. Las anteriuras colonias tudestgas èn daventadas territoris da mandat da la Societad da las naziuns sut controlla britannica e franzosa. En Eupen-Malmedy-St. Vith (da lez temp beltg), en il Schleswig dal Nord (dal qual la part settentriunala era da lez temp danaisa), en parts da la Prussia da l’Ost (restadas tudestgas) ed en la Schlesia Superiura (partida tranter la Germania e la Pologna) han ins fixà per la fin l’onn 1921 votaziuns dal pievel davart l’appartegnientscha a l’Imperi tudestg. Il territori da la Saar han ins suttamess per 15 onns a l’administraziun da la Societad da las naziuns, entant che la Frantscha ha surpiglià il domini economic. Votaziuns en il Memelland han purtà autas cumparts (circa 80 %) per las partidas tudestgas. 

L’Imperi tudestg è vegnì sfurzà da discharmar. El astgava be disponer d’ina armada professiunala cun ina forza maximala da 100 000 schuldads e da la marina imperiala da 15 000 umens. L’equipament da quell’armada era restrenschì fermamain. En il vest da l’Imperi tudestg han ins stgaffì ina zona demilitarisada che tanscheva circa 50 kilometers a l’ost dal Rain. Als cunfins da l’Imperi tudestg han ins definì zonas, en las qualas ins na dastgava betg construir ni midar fortificaziuns. Plirs flums ed il Chanal da la Mar dal Nord e da l’Ost (da lez temp: Chanal da l’imperatur Wilhelm) èn vegnids internaziunalisads tras determinaziuns dal Contract da Versailles. 

L’artitgel 231 dal Contract ha dà l’entira culpa da la guerra a l’Imperi tudestg ed a ses alliads. Ils Alliads han giustifitgà cun quai lur pretensiuns da reparaziun. Blers Tudestgs han resentì quai sco malgist. A l’entschatta han ins fixà reparaziuns da 269 milliardas marcs che duevan vegnir pajadas en ratas da 42 onns. Las pretensiuns e regulaziuns per las reparaziuns èn però sa midadas pliras giadas. Plinavant ha l’Imperi tudestg stuì furnir rauba. Las directivas dal Contract da Versailles n’han betg mess ina fin a la posiziun da la Germania sco pussanza gronda; ellas eran dentant uschè diras ch’ellas han difficultà da normalisar la relaziun da la Germania envers ils Alliads. Grondas parts da la populaziun tudestga taxavan il Contract da Versailles sco pasch dictada, quai ch’ha promovì circuls naziunalistics en l’Imperi. Il Contract n’è betg vegnì suttascrit da l’America. Quella ha fatg ina pasch separada cun l’Imperi tudestg ils 25 d’avust 1921 (Contract da Berlin). Quel desistiva d’intginas da las directivas las pli diras. Marschall Foch ha commentà il Contract da Versailles cun ils pleds: «Quai n’è nagina pasch. Quai è in armistizi da 20 onns.» E Lenin ha numnà il Contract ina ‹pasch da rapina›. 

Ils 10 da settember 1919 han ils Alliads e l’Austria suttascrit sper Paris il Contract da Saint-Germain. L’Austria ha stuì surdar a l’Italia il Tirol dal Sid e sia cumpart dal Friaul e da Triest. Quests territoris eran gia occupads dapi ils 3 da november 1918 dals Talians. Vitiers èn vegnids territoris ch’eran de facto gia surdads al stadi nov Jugoslavia (stadi SHS). Plinavant ha l’Austria stuì renconuscher l’independenza da l’Ungaria, da la Tschecoslovachia (cun ils territoris da lingua tudestga che l’Austria pretendeva), da la Jugoslavia e da la Pologna. 

Ins ha scumandà a l’Austria da s’unir cun l’Imperi tudestg, malgrà che l’assamblea naziunala provisorica dals 12 da november aveva votà unanimamain persuenter. Il num da stadi ‹Austria tudestga› han ils victurs ignorà; els han fatg il contract cun la ‹Republica Austria› che stueva da qua davent sa numnar uschia. Sin donn e cust da l’Ungaria han ins concedì a l’Austria l’Ungaria dal Vest tudestga (Burgenland), nua ch’i vegniva discurrì per gronda part tudestg. Quai dentant senza la chapitala Ödenburg (ungarais Sopron), perquai ch’ils abitants avevan exprimì en ina votaziun dal pievel l’onn 1921 ch’els veglian restar tar l’Ungaria. Er a l’Austria han ins scumandà l’obligaziun al servetsch militar. La fermezza maximala da l’armada austriaca han ins fixà a 30 000 schuldads. Sco en Germania han ins er resentì en l’Austria il contract da pasch sco dictat.

Il Contract da Neuilly ch’è vegnì suttascrit ils 27 da november 1919 ha limità la forza da l’armada bulgara sin 20 000 schuldads. Il pajais ha stuì ceder plirs territoris pitschens en il vest a la Jugoslavia. Ultra da quai ha l’Entente surpiglià provisoricamain la Trachia dal Vest. L’onn suenter è quella vegnida attribuida a la Grezia (tenor il contract grec da Sèvres). 

Ils 4 da zercladur 1920 è il contract da pasch cun l’Ungaria vegnì suttascrit en il chastè da Trianon sper Paris. La Slovachia (‹Ungaria Superiura›) ha era stuì vegnir surlaschada de jure a la Tschecoslovachia (la quala aveva gia daditg occupà quest territori). Il fatg ch’ins ha tschernì per motivs strategics il Danubi sco nov cunfin – malgrà che blers Ungarais vivevan e vivan era en il nord dal Danubi – maina fin oz a problems tranter ils dus stadis. La Croatia, la Slavonia ed il Banat ha la Jugoslavia surpiglià. En la part dal nord da la Serbia viva fin oz ina minoritad ungaraisa. Ultra da quai ha l’Ungaria stuì ceder la Transilvania a la Rumenia (1919) ed il Burgenland a l’Austria (1921). L’armada professiunala ungaraisa han ins limità a 35 000 schuldads. 

L’ultim contract da Paris han ins suttascrit ils 10 d’avust 1920 a Sèvres. L’Imperi osmanic è vegnì schlià. La Tirchia ha stuì ceder a la Grezia la Trachia da l’Ost e la citad da Smyrna e conturn, medemamain tut las Inslas Egeicas ch’eran sut controlla tirca (cun excepziun dal Dodekanes che l’Italia ha surpiglià). Las stretgas da mar tircas (Bosporus, Dardanellas) han ins stuì avrir a la navigaziun internaziunala senza che quellas sajan suttamessas a la controlla tirca. La Kilichia e la Siria èn vegnidas sut domini franzos, entant che la Cipra, l’Egipta, la Palestina e l’Irac èn vegnids sut administraziun britannica. Il Curdistan ha obtegnì il status d’autonomia, l’Armenia è daventada independenta. 

La fermezza da l’armada tirca è vegnida limitada a 50 000 schuldads. Il Contract da Sèvres n’è dentant betg vegnì confermà da l’assamblea naziunala tirca. Igl ha dà conflicts militars cun la Grezia ch’han manà fin l’onn 1922 a la rumida da la Trachia da l’Ost e da Smyrna tras ils Grecs. L’onn 1921 han ins effectuà per contract ch’ils Franzos èn partids da la Kilichia. L’Armenia han ins repartì tranter l’Uniun sovietica e la Tirchia. Durant ils proxims onns èn millis Armens daventads victimas da persecuziuns tras ils Tircs. En la pasch da Losanna han ins confermà ils 24 da fanadur 1923 las acquisiziuns da territori tircas, plinavant han ils Alliads desistì da pretender reparaziuns. 

Ils contracts da Paris muntan ina renunzia a la politica da ballantscha da las pussanzas ch’ins aveva manà durant tschientaners. Entant ch’ins aveva per exempel anc garantì en rom dal Congress da Vienna (1815) l’integritad dal territori naziunal franzos, han ils contracts da Paris fatg fin cun trais reginavels organisads a moda monarchica. En pli han ins renconuschì ils stadis ch’èn resultads da quests reginavels e midadas da territori considerablas dal rest da las partidas da guerra perdentas. Tut ils anteriurs stadis inimis e lur stadis successurs han però gì d’acceptar enormas obligaziuns da reparaziun (che n’han de facto betg pudì vegnir ademplidas). Plinavant han ins stgaffì en quests contracts la basa per la Societad da las naziuns e da l’Organisaziun internaziunala da lavur (ILO). 

La fin da l’Imperi osmanic ha manà a la catastrofa da l’Asia Minura. Ed il fatg che l’Austria-Ungaria ha gia cumenzà a sa divider l’onn 1918 en pitschens stadis ha manà ad instabilitads en l’Europa Centrala. De facto vivevan qua milliuns umans sco minoritads en stadis naziunals ch’ins aveva construì or da las ruinas da la monarchia dal Danubi. La plipart d’els era protegida tras reglaments da minoritads che faschevan part dals contracts da Paris (cun excepziun da l’Italia ch’ins n’ha betg obligà da renconuscher ils reglaments da minoritads). L’Italia veseva sasezza sco perdenta, perquai ch’ella ha sulettamain obtegnì ina part da sias pretensiuns. 

En Germania han las consequenzas da la guerra fullà via a la propaganda naziunalistica. Era circuls democratics e moderads han savens approvà las pretensiuns dals naziunalists. Uschia ha per exempel la posiziun dal president american Woodrow Wilson gì grond effect, il qual discurriva dal ‹dretg d’autodeterminaziun dals pievels›. Quella maxima n’han las pussanzas victuras europeicas dentant savens betg suandà en la pratica. 

Cun entusiassem han ins era recepì l’idea dal dretg d’autodeterminaziun en las colonias da las pussanzas europeicas, cumbain ch’ins ha pudì realisar ella là pir 40 onns pli tard. Il British Empire ha però gia cumenzà plaunsieu suenter l’Emprima Guerra mundiala a sa schliar da l’avugadia da Londra. L’Irlanda è daventada independenta pass per pass suenter revoltas sanguinusas tranter ils onns 1917 e 1921. Ed er ils "dominions" da l’Imperi sco l’Africa dal Sid, l’Australia ed il Canada han pretendì in’autonomia pli vasta sco recumpensa per lur servetschs da guerra. 

L’Emprima Guerra mundiala è stada l’emprima guerra dal tuttafatg industrialisada, en la quala ins ha empruvà da mobilisar tuttas reservas persunalas e materialas disponiblas. Las ragischs da la Guerra totala ch’ils naziunalsocialists han propagà pli tard sa chattan davant Verdun ed a la Somme. Avend l’epoca da las armadas da milliuns gia cumenzà durant la Revoluziun franzosa cun introducir l’obligaziun al servetsch militar, ha quell’epoca cuntanschì durant l’Emprima Guerra mundiala ina nova dimensiun. Durant la guerra aveva l’Imperi tudestg en media pressapauc 7 milliuns umens sut las armas che stuevan vegnir equipads. Sin fundament da las battaglias da material e da sang ha l’economia da guerra cuntanschì durant l’Emprima Guerra mundiala dimensiuns ch’eran fin là nunenconuschentas. Durant tscherts dis da la guerra han ins sajettà dapli muniziun che durant l’entira Guerra franco-tudestga dals onns 1870/71. L’industrialisaziun totala da la guerra è era sa mussada en la producziun da millis da chanuns, mitraglias, chars armads ed eroplans. Quai n’avevi betg dà avant. Senza prender resguard sin basegns civils han ins transferì tut las resursas a la front. Ils problems economics en Germania fin l’onn 1923 (fominas, inflaziun, iperinflaziun) eran per gronda part consequenzas tardivas da quella politica da guerra. 

L’Emprima Guerra mundiala cun ses cumbats da material ha effectuà ina ferma midada da mentalitad. Avant questa guerra existiva anc il maletg da battaglias avertas sin champs, nua ch’il schuldà dueva far frunt a l’inimi cun curaschi e sco chavalier. Quest maletg n’ha betg pudì surviver las pretensiuns ed experientschas da la guerra da posiziun. Durant e suenter la guerra hai dà in maletg ideal dal schuldà sco cumbattant senza emoziuns, endirì ed abel da cumbatter sut in squitsch senza cunfins. Era la scolaziun dals schuldads han bleras armadas midà en quel senn. Al maletg da la guerra faschevan però er part ils invalids da guerra ch’ins stueva relaschar en ina vita civila cun sfiguraziuns corporalas ed amputaziuns, e quai d’in temp nua ch’ins n’enconuscheva anc betg protesas modernas e reabilitaziuns medicinalas e professiunalas. 

Bleras armadas n’han l’emprim betg prendì resguard a la protecziun ed al camuflagi ch’eran daventads impurtants sin il champ da battaglia. Pir dapi la Guerra dals Burs (1899–1902) era sa mussada l’impurtanza d’unifurmas en colurs che na dattan betg en egl. Tranter l’onn 1903 e l’onn 1914 aveva ina cumissiun da la direcziun d’armada franzosa empruvà da realisar cun differentas unifurmas experimentalas novaziuns en il tagl ed en la colur. Ina decisiun hai dentant pir dà ils 27 da fanadur 1914, pia sis dis avant il cumenzament da la guerra. Ils schuldas han perquai stuì ir l’emprim cun la veglia unifurma blau-cotschna en guerra, en la quala ins als veseva gia da lunsch. Era la chapellina da piz tudestga appartegneva atgnamain ad in’epoca passada. Durant l’onn 1916 han ins equipà la gronda part dals schuldads tudestgs a la front cun ina chapellina d’atschal confurma al temp. 

Tant l’expressiun "Tarnung" sco era il verb "tarnen" èn s’etablids en il vocabulari tudestg en il context da l’Emprima Guerra mundiala. L’effect da camuflagi da tschertas colurs d’unifurma era gia sa cumprovà en il 19avel tschientaner tar las unifurmas en colur da sablun da bleras truppas colonialas. Per betg pli stuair utilisar il pled ‹camouflieren› che derivava dal Franzos, han ins duvrà in pled tudestg per ‹zuppentar/zuppar› che na dueva però tuttina betg avair la connotaziun da mancanza da curaschi. En quella situaziun han ins laschà reviver il pled dal tudestg mesaun "tarnen" che litterats tudestgs avevan puspè utilisà dapi il 19avel tschientaner en pleds sco per exempel "Tarnkappe".

Surtut sut las cundiziuns da la front dal vest èsi bainspert sa mussà ch’il diever tradiziunal da la chavallaria era ina chaussa anacronistica. Sche las armadas gievan en battaglia cun grondas unitads da chavallaria, avevan ellas mintgamai grondas sperditas. Tut autra era la situaziun però en ils vasts spazis a la front da l’ost. Oravant tut durant la guerra da moviment ils onns 1914/15 faschevan omaduas varts vastamain diever da lur truppas da chavallaria, surtut per l’exploraziun armada e per segirar il territori. Ma er en l’ost è il temp da la chavallaria da battaglia prest stà a fin. Durant ils proxims onns da guerra han tut las armadas reducì fermamain lur truppas da chavaliers. Anteriurs chavallarists han ins savens duvrà per mantegnair l’urden en la retroterra u ch’els han procurà per il refurniment da l’artigliaria, nua ch’ins duvrava blers chavals. Blers uffiziers da chavallaria èn vegnids en servetsch da l’aviatica militara. Sulettamain l’armada britannica ha duvrà sia chavallaria fin la fin da la guerra er a la front. Uschia duevan unitads da la chavallaria batter definitivamain las truppas tudestgas ch’eran sin la fugia durant la Battaglia en la Flandra dal 1917, quai che n’è però mai capità. La davosa attatga da la chavallaria ch’ha gì success è vegnida manada ils 31 d’october 1917 sut general Edmund Allenby da la quarta "Light Horse Brigade" australiana e da la 5avla "Mounted Brigade" tar la conquista da Beerscheba. 

Las cardientschas blauas ch’eran fitg derasadas durant l’Emprima Guerra mundiala stevan en cuntradicziun massiva cun la realitad militara. Blers schuldads cumpravan amulets ni ‹chamischas da miseria›, cun ils quals els empruvavan da sa proteger da blessuras. Il medem fenomen hai gia dà durant la Guerra da trent’onns. En vista a mitraglias che sajettavan fin a 600 ballas per minuta e chanuns cun calibers da fin a 42 cm diameter pareva quella superstiziun sco in relict dal temp medieval u schizunt dal temp precristian. 

En il film ‹Battagliun dals pers› vegn mussà co che schuldads talians mettan a lur camarats morts ina munaida (obolus) en bucca. Tenor usit antic serviva quel a pajar al bartgariel Charon il surpassadi dal flum Styx en il reginavel dals morts.

Dad omaduas varts èn ils militars s’orientads memia fitg a las experientschas da las guerras precedentas ed han resguardà memia pauc las novaziuns militaras. Malgrà ch’igl aveva gia dà en la Guerra da secessiun americana mitraglias, foss da protecziun, battaglias da material e schizunt sutmarins, han ils militars strusch dà paisa a quels aspects da la guerra. Blers cartevan anc a la rolla decisiva da la chavallaria ed empermettevan a lur regenzas ina sperta victoria (‹A chasa, cura che la feglia croda›). Dad omaduas varts avev’ins etablì armadas da massa, n’aveva dentant betg grond’idea co manar quellas, surtut quai che pertutgava la mobilitad ed il provediment. 

Cun la fin da l’Emprima Guerra mundiala è ida a fin in’epoca – il ‹lung 19avel tschientaner› sco quai ch’el vegn savens numnà. Quel aveva cumenzà cun la Revoluziun franzosa (1789) e vegn per il solit apostrofà sco epoca burgaisa. Da questa cesura eran gia ils contemporans conscients. Il minister da l’exteriur britannic Edward Grey ha manegià che las glischs sa stizzian en l’Europa ed il chancelier da l’Imperi tudestg Theobald von Bethmann Hollweg ha discurrì cun in stgir presentiment d’in ‹sigl en il stgir›. 

L’Emprima Guerra mundiala è stada – sco quai ch’il diplomat ed istoriograf american George F. Kennan ha ditg – la ‹catastrofa originara dal 20avel tschientaner›. Ella è surtut era stada in eveniment cun effects fatals sin l’ulteriura istorgia dal 20avel tschientaner: La Revoluziun d’october, il stalinissem, il faschissem, il naziunalsocialissem e la finala la Segunda Guerra mundiala n’èn betg pensabels senza ils disturbis da l’Emprima Guerra mundiala. Intgins istoriografs resumeschan il temp tranter ils onns 1914 e 1945 sco ‹segunda Guerra da trent’onns› e descrivan il temp da las guerras mundialas sco ‹temp da catastrofa› per l’istorgia tudestga. 

Cun l’Emprima Guerra mundiala è ida a fin in’epoca da cardientscha optimistica al svilup. Quella ha fatg plazza ad ina gronda dischillusiun chaschunada tras la realitad terribla da las battaglias da material ed ils cumbats da foss. L’urden dal 19avel tschientaner è ì a perder. Surtut en l’Imperi tudestg ed en l’Austria-Ungaria han republicas parlamentaras democraticas remplazzà furmas da reger liberal-constituziunalas cun tratgs fermamain autocrats. En quasi tut l’Europa ha la furma da stadi republicana remplazzà definitivamain la furma monarchica. Las tensiuns economicas e politicas èn però sa mantegnidas, e quai senza ch’ins avess sviluppà novs concepts politics per far frunt a tals problems. Uschia è la crisa da la societad rutta ora suenter curt temp. La societad da classas e stans dominads dals burgais è sa midada en ina societad da massa. Moviments faschistics e naziunalsocialistics han per part manà a regenzas dictatoricas e totalitaras. Suenter la ruina da las monarchias en Germania, en l’Austria-Ungaria, en Russia ed en Tirchia èn plinavant sa stabilids en ils stadis da successiun sistems da regenza ch’eran per part fitg instabils, oravant tut en l’ost da l’Europa Centrala. 

Entras quai ch’els han intervegnì en l’Emprima Guerra mundiala, èn ils Stadis Unids da l’America daventads la pussanza mundiala dominanta. Stadis sco la Gronda Britannia e la Frantscha èn daventads economicamain dependents da l’America. Uschia ha l’Emprima Guerra mundiala inizià la fin da la posiziun predominanta europeica – era entras l’emancipaziun successiva dal colonialissem en l’Africa ed en l’Asia. L’urden mundial eurocentric è vegni substituì d’ina polarisaziun adina pli gronda tranter duas pussanzas grondas che dueva sa manifestar a la fin da la Segunda Guerra mundiala en la Guerra fraida. 

La guerra da posiziun e la guerra da foss èn las furmas ch’han dominà l’Emprima Guerra mundiala e ch’èn quasi daventadas ils simbols da questa guerra. Ellas sa laschan caracterisar sco suonda: ina strategia da guerra per lung da lingias da la front durablas e fortifitgadas, cun «milliuns da schuldads ch’èn stads cumpigliads sur onns en la buglia en cumbats senza senn, per gudagnar sut immensas sperditas surfatschas da terren fitg pitschnas. Ditg curt: in sfruttar sur onns tant la populaziun sco er las resursas da las naziuns involvidas en la guerra.»

Questa guerra da foss ha surtut marcà tranter il november 1914 ed il mars 1918 la situaziun a la front dal vest che s’extendeva sur ina lunghezza da radund 700 kilometers; per part ha la guerra da foss però er segnà la situaziun a la front da l’ost ed a la front d’Italia. Tut las pussanzas grondas avevan previs fin il 1914 en lur plans da guerra ina guerra da moviment. Suenter ch’il Plan Schlieffen ha fatg naufragi e che omaduas armadas han empruvà da cuntanscher la mar, èn ellas la finala sa chavadas en. Per il fatg che la front è daventada immovibla datti divers motivs: il svilup da la tecnica da militar favurisava la defensiun, la direcziun operativa è a l’entschatta stada surdumandada cun diriger las armadas en massa e la finala regiva in equiliber relativ tranter las singulas forzas che sa cumbattevan.

Il schaner 1915 ha la direcziun suprema da l’armada tudestga ordinà che las posiziuns a la front dal vest sajan d’amplifitgar en tala moda ch’ellas possian vegnir tegnidas cunter forzas ch’eran numericamain pli grondas. Las experientschas da cumbat han l’emprim fatg spustar tant sco pussaivel la lingia en posiziuns situadas davos collinas. Davantvart è alura vegnida introducida ina segunda lingia ed a partir da la fin dal 1916 avevan las partidas da guerra schizunt introducì trais lingias da foss. La simpla lingia da foss oriunda è uschia sa sviluppada ad in sistem da posiziuns graduà ed ad ina defensiun da zonas elastica.

Attatgas che duevan avair success pretendevan il suramaun numeric ed ina preparaziun minuziusa. En in’emprima fasa empruvav’ins da destruir il sistem da posiziuns da l’inimi; quai succediva cun artigliaria massiva da plirs dis, la quala tradiva però en tge lieu che sajan previsas las attatgas. Tals bumbardaments èn sa sviluppads pli e pli a battaglias da material cun in consum da muniziun sco quai ch’i n’aveva anc mai dà. Ulteriuras emprovas da lomiar las fronts marventadas han furmà la guerra da gas e da minas sco er l’introducziun da tancs, da bittagranatas e da mitragliettas. La granata da maun ha enconuschì ina renaschientscha, entant che la baionetta ha quasi pers cumplettamain sia muntada sco arma per il cumbat d’um ad um: en ils foss da protecziun fitg stretgs vegnivan plitost duvradas las palas curtas (che vegnivan per part gizzadas per quest intent). L’armada tudestga ha surtut reagì durant l’offensiva da primavaira dal 1918 cun midadas tacticas: trieps d’attatga passavan spertamain tras las lingias dals inimis senza s’occupar d’eventuala resistenza restanta ed empruvavan da destruir l’infrastructura da furniziun situada en la retroterra (uschenumnada ‹tactica d’infiltraziun›).

Il mintgadi dals schuldads en ils foss era segnà da lungas fasas d’inactivitad ch’alternavan cun fasas acutas da cumbat per surviver. Il resultat da quai han furmà d’ina vart furmas d’artisanadi sco il "Trench Art" (‹art dals foss›), da l’autra vart neurosas da guerra (p.ex. tar sutterrads) u traumas da guerra (sco ils ‹trembladers da guerra›), en pli reacziuns da tema ch’eran strusch enconuschentas avant, sco per exempel il ‹durmir da tema› (in sa durmentar andetg en il foss da protecziun, surtut avant attatgas).

Ils eroplans pauc robusts da l’entschatta da la guerra han ins oravant tut duvrà per exploraziuns a lunga distanza. Ma gia durant quel temp ademplivan els in impurtant pensum che vegniva sutvalità a l’entschatta dals generals. Cura ch’ils Brits èn arrivads en Frantscha, han els prendì cun els be 45 eroplans d’exploraziun. Els observavan trasora la front e communitgavan al commando superiur ils moviments da l’inimi. L’offensiva a la Marne ha general Joffre surtut cumenzà grazia als eroplans. L’armada tudestga aveva l’emprim quintà da passar en il vest da Paris. Cura ch’ella ha tuttenina midà direcziun vers sidost ed uschia laschà ina gronda largia tranter las singulas armadas, han ils eroplans dal "Royal Flying Corps" (RFC) vis quai sco emprim. Els han dà vinavant questa novitad a la chadaina da commando franzosa ch’ha sinaquai pudì cumenzar la cunterattatga a la Marne.
Sin quella maniera è l’exploraziun d’aria daventada pli e pli impurtanta. Cura che la guerra da foss ha cumenzà, han ins era duvrà ils eroplans per coordinar l’artigliaria. Perquai han ins sviluppà emprimas metodas per cumbatter els. L’introducziun dals emetturs radiofonics da sbrinzlas a tun dapi il 1915 ha muntà l’entschatta dal func aviatic. 

Il piunier d’aviatica franzos Roland Garros è stà l’emprim ch’ha sviluppà in vair aviun da chatscha. El ha montà ina mitraglia davantvart sin ses eroplan. Per betg donnegiar il propeller ha el rinforzà quel cun plattas da metal. La primavaira da l’onn 1915 ha el fatg cun sia nov’arma 18 dis chatscha sin ils Tudestgs sur la Flandra avant ch’el è vegnì sajetta giu. 

Pauc pli tard ha l’Ollandais Anton Herman Gerard Fokker construì in sistem d’interrupziun per sia Fokker E.III. Grazia ad ina sincronisaziun chalava la mitraglia da sajettar mintga giada ch’ella avess tutgà il propeller. Ils emprims pilots ch’han gì success cun questa maschina èn stads Max Immelmann ed Oswald Boelcke ch’han procurà per il renum da la ‹mulesta da las Fokker›. Fin l’entschatta da l’onn 1916 han ils Tudestgs dominà il tschiel sur la front dal vest. 

Attatgas da bumbas furmavan a l’entschatta plitost l’excepziun; quellas han ins però intensivà en il decurs da la guerra. Las emprimas bumbas ha in zeppelin tudestg bittà giu sur Antwerpen ils 24 d’avust 1914. 

Il december dal medem onn han ins er attatgà las Inslas Britannicas. Ils Brits percunter èn sa concentrads tar lur attatgas sin l’industria da la Germania dal Vest e las fabricas da zeppelin al Lai da Constanza. L’Emprima Guerra mundiala è stada l’emprim conflict militar, en il qual ins ha utilisà bumbardaders. I sa tractava da biplans gronds e stabils che pudevan transportar bumbas cun in pais da per part passa ina mesa tonna. Fin l’onn 1918 èn 1400 civilists britannics vegnids mazzads e bunamain 5000 blessads tras bumbas ch’ins ha bittà giu da zeppelins tudestgs. 

Da l’armament da l’aviatica han ins er fatg diever sur las mars. Idroplans ch’ins aveva utilisà fin qua be per explorar èn vegnids armads per ch’els possian attatgar ports, fortezzas a las costas ed unitads militaras sin l’aua ed en l’aria. L’Emprima Guerra mundiala è plinavant stada l’emprima guerra, en la quala ins ha duvrà portaviuns. Ils Brits ed Americans avevan numnadamain modifitgà en quest senn plirs da lur bastiments da guerra. Quests emprims models eran be adattads per idroplans che partevan dal bastiment e sa tschentavan en l’aua datiers dal bastiment. Da là vegnivan els puspè auzads cun ina crana sin il bastiment. Il svilup accelerà da portaviuns durant l’Emprima Guerra mundiala è stà decisiv per ils cumbats en il Pacific durant la Segunda Guerra mundiala. 

Fin l’onn 1917 hai adina puspè dà grevas attatgas sin Londra. Quellas han schizunt effectuà ch’intginas industrias han stuì chalar da lavurar. Pli tard han ins remplazzà ils zeppelins (che purschevan memia blera surfatscha d’attatga ed eran memia immobils) tras eroplans gronds. 

A partir da l’onn 1916 han ils Tudestgs puspè pers lur domini en l’aria. Ils Alliads eran s’organisads da nov e sgulavan uss cun grond success attatgas cun eroplans pli robusts (per exempel il Nieuport 11). Ils Tudestgs han reagì cun scolar intgins dals megliers pilots a basa da l’uschenumnada ‹dicta Boelcke›. Las squadriglias da chatscha tudestgas, surtut la Jasta 11, han sinaquai chaschunà grevas sperditas als Alliads. 

Suenter la mort dad Oswald Boelcke ha Manfred von Richthofen surpiglià l’entschatta 1917 la Jasta 11. El ha procurà cun ses pilots per l’‹avrigl sanguinus›, durant il qual ils Alliads han pers 443 eroplans. Richthofen sez ha sajetta giu durant quel temp 20 eroplans, ses frar Lothar 15. In auter pilot, Kurt Wolf, ha cuntanschì durant l’avrigl 22 victorias en l’aria. 

Cura ch’ils Americans èn vegnids sin la plazza da guerra l’onn 1918 è la situaziun sa midada. Ils Americans avevan bain pauca experientscha, ma lur dumber immens d’eroplans n’han ils Tudestgs betg pudì egualisar. A partir da la stad 1918 stuevan ils pilots imperials empruvar lur cletg cun attatgas precipitadas, perquai ch’els n’avevan uschiglio nagina schanza encunter las squadriglias alliadas. Sinaquai han ils Alliads laschà sgular pliras squadriglias ina sur l’autra per minimar anc pli fitg las pussaivladads dals Tudestgs. 

Ils 21 d’avrigl 1918 è Manfred von Richthofen vegnì sajetta giu d’in tiradur da mitraglia australian, durant ch’el vegniva persequità d’Arthur Roy Brown. Cun 80 victorias confermadas è el stà il pilot d’aviuns da chatscha cun il pli grond success da l’Emprima Guerra mundiala. Cun la sperdita da lur idol e las difficultads pli e pli grondas da provediment è la pressiun sin las squadriglias da chatscha imperialas creschida. Sin il resultat da la guerra han ils eroplans gì pauc’influenza; la guerra è vegnida decidida sin terra.

Sin ils oceans sa cumbattevan a l’entschatta da la guerra oravant tut la marina imperiala da la Germania e la "Grand Fleet" da la Gronda Britannia. Pervi da la predominanza da las navs britannicas n’han ils Tudestgs betg pudì ir en l’offensiva l’onn 1914. Uschia pudevan ils bastiments dals Alliads cursar oravant tut en il Chanal da la Mongia senza pli gronds disturbis. Surtut Helgoland era munì d’ina ferma defensiun da costa che segirava il golf tudestg.

Sin fundament da las retegnientschas da las Pussanzas centralas che sa concentravan sin ils champs da battaglia franzos, han ils Brits pudì cuntanscher senza problems il domini maritim sur la Mar dal Nord ed instradar ina bloccada da mar. La finamira da la bloccada era da separar la Germania da tut las vias maritimas. Grazia a questa controlla dal spazi maritim ha era il corp d’expediziun britannic pudì traversar la mar senza disturbis.

L’emprima battaglia maritima ha gì lieu ils 28 d’avust davant Helgoland. Torpedaders tudestgs protegids da bastiments cruschaders faschevan regularmain acziuns d’exploraziun nocturnas. Questa regularitad ha pussibilità als Brits da metter ina trapla a las furmaziuns tudestgas. Quellas han però udì dal plan ed han sezzas mess ina trapla. Omaduas varts han dentant gì problems organisatorics. Perquai che las forzas da sustegn n’han betg pudì bandunar la Jade, ha la flotta d’auta mar pers trais bastiments cruschaders ed in bastiment da torpedo ch’appartegnevan a la ‹gruppa d’estga›. Cura che las unitads grevas tudestgas èn stadas en il lieu da cumbat, eran ils Brits sparids.
Per cumpensar il dischequiliber da las forzas, han ils Tudestgs cumenzà la guerra da sutmarins. Suenter emprims nunsuccess da sutmarins tudestgs èsi reussì a l’‹U 9› sut il commando dad Otto Weddigen da sfundrar ils 22 da settember 1914 trais bastiments cruschaders britannics. Uschia han ins realisà quant effizients ch’ils sutmarins pon esser ed è sa decidì d’er attatgar bastiments da commerzi per tagliar giu als Brits lur provediment.

En la guerra surmar ha la squadriglia dal Pacific tudestga subì ina greva terrada en la Battaglia sper las Inslas dal Falkland. En il golf da Coronel aveva la squadriglia tudestga sut la direcziun da vice-admiral Maximilian Graf von Spee pudì sfundrar dus cruschaders britannics. Sinaquai èn ils Brits sa decidids da trametter ina furmaziun en direcziun dal Falkland, perquai ch’els temevan che von Spee attatgia il port da Stanley situà sin las inslas. Cura che von Spee ha cuntanschì ils 8 da december il port, è el vegnì surprais d’ina predominanza britannica. En la battaglia sequenta han ils Brits sfundrà ils cruschaders gronds ‹Scharnhorst› e ‹Gneisenau›. Ils auters bastiments tudestgs han bain pudì scappar per il mument, èn dentant vegnids chattads pauc pli tard e medemamain destruids.

L’onn 1915 è la posiziun da la Germania sin la mar anc vegnida mendra. En la Battaglia sin la Doggerbank han ins stuì acceptar ils 24 da schaner in’ulteriura terrada encunter ils Brits. Tut las emprovas da sminuir la bloccada da mar alliada han fatg naufragi. Adina dapli bastiments tudestgs èn vegnids sfundrads u han stuì vegnir bandunads cun gronds donns. Sin fundament da quest fiasco ha la Germania declerà ils 4 da favrer la guerra da sutmarins illimitada. A partir da quel mument na vegnivan betg pli mo attatgads bastiments dals Alliads, mabain era neutrals. Ils 7 da matg ha il sutmarin tudestg ‹SM U 20› sfundrà la ‹RMS Lusitania›, quai ch’ha effectuà in’unda da protest internaziunala.
L’ambassada tudestga a Washington aveva publitgà ina communicaziun, en la quala igl era vegnì scusseglià da viagiar en la Gronda Britannia. Malgrà quai sa chattavan er passa 200 Americans tranter las bundant 2000 persunas a bord da la ‹Lusitania›, cura che quella ha bandunà il prim da matg 1915 il port da New York. Cura ch’il bastiment da passagiers che transportava era muniziun e material explosiv è vegnì sfunsà ils 7 da matg, èn 1198 passagiers e commembers da l’equipa morts, tranter els 79 uffants e 127 Americans. Suenter quest incident è il tun tranter l’America e l’Imperi tudestg daventà pli dir. La finala han ils Stadis Unids smanatschà d’entrar en la guerra.

Per evitar quai ha l’admiralitad tudestga terminà l’entschatta da l’onn 1916 la guerra da commerzi ed è sa concentrada sin la destrucziun da bastiments da guerra dals Alliads. Ils 31 da matg ed il prim da zercladur hai da la Battaglia al Skagerrak, en la quala 258 bastiments èn stads cumpigliads. La finamira dals Tudestgs era da flaivlentar decisivamain ils Brits cun lur flotta d’auta mar. La fin finala è la pli gronda battaglia sin la mar en l’istorgia mundiala ida a fin cun in pari e la Germania ha puspè mess sias speranzas sin la guerra da sutmarins illimitada. Durant l’onn da guerra 1917 ha quella strategia bain manà ad immensas sperditas da bastiments mercantils alliads e neutrals. Ina vieuta decisiva en la guerra sco quai che la direcziun tudestga aveva spetgà n’ha dentant betg pudì vegnir cuntanschida. Enstagl da quai èn ils Stadis Unids entrads en la guerra. A medem temp han las pussanzas da l’Entente introducì il sistem da convoi. Cun quel n’eri betg pli uschè simpel per las navs da chattar bastiments mercantils senz’armas. Ina gronda part dals sutmarins tudestgs è vegnida destruida.

Il matg 1918 han ils Tudestgs lantschà in’ulteriura offensiva da sutmarins. Tras quella hai dà intginas sperditas tar ils Americans. Oravant tut ils sutmarins davant la costa da l’ost da l’America dal Nord eran in grond privel per bastiments mercantils e transportaders da truppa. Ma la finala n’eri betg da spetgar ina vieuta decisiva tras la guerra maritima. Ina gronda part da las equipas da sutmarins era morta e l’industria n’era betg abla da construir avunda bastiments novs.

Dapli success ha la guerra maritima gì en la Mar da l’Ost. Malgrà che la flotta russa era bler pli ferma che las forzas tudestgas, èsi reussì al schefcumandant, admiral Prinz Heinrich von Preussen, da chatschar l’inimi en la defensiva. Uschia n’hai la finala dà gnanc ina suletta attatga russa sin la costa tudestga durant l’entira guerra. Ina part da la flotta tudestga ha perquai pudì sustegnair operaziuns da l’armada en il Balticum.

Cumbain che la fin da la guerra era da prevair, vulevan ils cumandants militars tuttina anc far in’attatga gronda sin la marina britannica, e quai schizunt encunter la voluntad da la nova regenza tudestga. Encunter questa decisiun han ils mariners a Kiel revoltà ed instradà uschia en Germania la Revoluziun da november.

La fnimaira da vulair crear ina flotta d’auta mar tudestga è stada in motiv principal per las relaziuns ostilas cun la Gronda Britannia. L’inutilitad relativa dals bastiments tudestgs durant la guerra ha dentant demussà ch’i na fascheva betg senn da cuntinuar cun quests plans. La flotta era bain gronda avunda per provocar, ma memia pitschna per vairamain periclitar la Gronda Britannia. 

Suenter ch’ils Talians eran entrads il 1915 en la guerra sco part da l’Entente, operava la marina da l’Austria-Ungaria da ses center principal a Pula (ozendi: Croatia) cunter la costa taliana. Ma per cuntanscher territoris pli lontans che l’Adria avess questa marina (da lez temp la sisavel gronda dal mund) stuì penetrar la bloccada da bastiments e d’artigliaria greva ch’ils Talians avevan erigì al lieu il pli stretg da l’Adria. 

Duas giadas ha l’Austria-Ungaria empruvà da rumper tras quella bloccada. L’emprima emprova ha manà la stad 1917 a la battaglia maritima la pli gronda da la monarchia. En quella ha la marina austriaca battì a medem temp cunter bastiments dals Franzos, Brits e Talians sco era cunter l’artigliaria da costa taliana. Ils Alliads han stuì nudar grondas sperditas, entant che la marina da l’Austria-Ungaria ha sulettamain registrà pitschens donns. Tuttina è la bloccada maritima stada memia ferma per pudair rumper tras e la marina austriac-ungaraisa ha stuì sa retrair. La segunda emprova ha cumenzà il zercladur da l’onn 1918. Ella è però vegnida rutta giu prematuramain. L’effect da surpraisa è numnadamain stà pers en quel mument ch’ils Alliads han vis ina da las duas squadriglias da la flotta e sfundrà la ‹SMS Szent István›, in dals quatter bastiments da battaglia austriacs. 

La gronda part da la flotta austriaca ha survivì la guerra. Sin cumond da l’imperatur Carl è ella vegnida surdada la fin d’october a la Jugoslavia (da lez temp stadi SHS). Il nov stadi era vegnì fundà ils 29 d’october 1918 e disponiva ussa dals anteriurs ports d’operaziun austriac-ungarais. Questas disposiziuns han las pussanzas victuras dentant ignorà per gronda part. Il bastiment da battaglia il pli grond da l’anteriura marina austriac-ungaraisa, la ‹SMS Viribus Unitis›, è vegnida sfundrada cun bumbas da dus sfunsaders da la marina taliana en il port da Pula il prim da november 1918 – in di suenter ch’ella era vegnida surdada ad uffiziers da la marina jugoslava. Ina part considerabla da l’equipa è najada. La gronda part dals ulteriurs bastiments da l’anteriura monarchia han ils victurs surpiglià. 

L’Emprima Guerra mundiala è stada la segunda guerra, en la quala ins ha duvrà gas toxic. La guerra a la front dal vest era spert daventada ina guerra da posiziun. Igl era strusch pussaivel da gudagnar territori, perquai ch’omaduas varts eran sa chavadas en lur foss da protecziun. Per motivs strategics duvrav’ins en quella situaziun in’arma per cumbatter in’entira surfatscha e cun la quala ins pudeva spussar l’inimi da surengiu. L’arma classica per far quai era l’artigliaria. Surtut ils Tudestgs avevan dentant il problem che la producziun da muniziun na pudeva betg star a pèr cun il consum dal militar. Ins aveva memia paucas materias primas, surtut nitrat ch’ins stueva importar da lez temp dal Chile sur l’Atlantic e cun quai tras territori controllà da l’inimi. Pir pli tard èsi stà pussaivel da sintetisar amoniac cun il sistem da Haber-Bosch e da mitigiar uschia la mancanza da nitrat. 

En quella situaziun è vegnì sviluppà il plan da sajettar chemicalias toxicas enstagl da granatas explosivas. Duvrar tissi pareva fin là nunmilitar ed era scumandà tenor l’Urden da guerra da Den Haag. Ils sviluppaders da novas armas da guerra han ignorà las resalvas eticas e cumenzà a tschertgar materias adattadas. Fin la fin da la guerra avev’ins testà 3000 differentas substanzas. 

Ils emprims ch’han alura utilisà armas chemicas en il senn il pli vast èn stads ils Franzos. La polizia da Paris aveva sviluppà avant la guerra gas lacrimogen ch’era magasinà senza esser vegnì duvrà. Quella muniziun han ins prendì ussa or dal magasin ed empruvà a la front. Las patronas eran emplenidas cun 19 ml da l’uschenumnà estilester da bromacetat (in gas lacrimogen magari flaivel). Igl è sa mussà spert che quai era memia pauc. La muniziun avev’ins sviluppà per il diever en localitads serradas; sut tschiel avert vegniva la materia uschè flaivla che nagin vegniva incapabel da cumbatter. 

Er ils Tudestgs han cumenzà cun lur emprimas emprovas. L’emprim han ins medemamain duvrà armas chemicas betg mortalas. Ils 27 d’october 1914 han ils Tudestgs sajettà sper Neuve-Chapelle l’emprima giada granatas ch’eran emplenidas cun dianisidinclorsulfonat, ina pulvra da cristals fins ch’irritescha ils egls ed il nas. Er els n’han betg gì success, perquai che las materias vegnivan decumponidas da la chalira ch’i deva cun sajettar las granatas. 

Quest ‹problem› avev’ins durant l’entira guerra: la chemicalia stueva esser avunda toxica, ma er avunda resistenta cunter la chalira. Durant ils experiments cun gas da cumbat han ins gia chattà baud il xililbromid ch’era detg toxic e resistent a la chalira. Tuttina ha er quest gas disditg l’emprima giada a la front da l’ost: igl era il schaner 1915 ed ins n’aveva betg tratg en consideraziun che xililbromid na daventa praticamain betg gas tar temperaturas bassas. Era en quest cas era la concentraziun pia memia pitschna per far seriusamain donn a l’inimi. 

Cunquai ch’ins aveva evidentamain problems cun gas ch’ins sajettava cun l’artigliaria, han ins inventà insatge nov: ins ha prendì gas da clor ch’era fitg bunmartgà, perquai ch’el era in product secundar da l’industria chemica. Per purtar il gas fin tar l’inimi ha Fritz Haber inventà l’uschenumnà "Habersches Blasverfahren". Cun quel na sajettav’ins betg il gas da clor (ch’era pli grev che l’aria e sa concentrava perquai datiers dal terren), mabain suflava el – sche la direcziun dal vent consteva – or da recipients en ils foss da protecziun franzos. L’emprima giada ha il diever da gas gì ‹success› persvadent ils 22 d’avrigl 1915 cur che 5000 persunas èn mortas tar in’attatga cun gas da clor sper Ypern (Belgia) e 15 000 ulteriuras èn vegnids tissientadas. Quella data vegn considerada oz sco l’entschatta da la guerra chemica. 

Il proxim pass en la guerra da gas han fatg ils Franzos. La fin favrer 1916 han els sajettà sco emprims granatas cun fosgen. L’effect (e surtut las consequenzas tardivas) da questa materia da cumbat ha chaschunà ils pli blers morts da gas da l’Emprima Guerra mundiala. Da quel temp han ins er inventà las emprimas mascras da gas.

Suenter intgins mais avevan omaduas varts equipà lur schuldads cun mascras da gas. Ils chemichers han reagì sin quai cun ina nov’invenziun: iperit era in tissi da contact e chaschunava l’emprim grevas corrosiuns da la pel e la finala la mort. Sco territori da test han ils Tudestgs puspè duvrà il champ da battaglia sper Ypern. Il mender effect ha iperit en ils egls ed en ils organs da respiraziun, entant ch’ils pertutgads survivan savens las corrosiuns da la pel. Pervi da las marcaziuns sin las granatas era iperit enconuschent da vart tudestga sco ‹crusch melna›.

En pli duvravan ils Tudestgs substanzas da cumbat da ‹crusch blaua›, uschenumnads ‹sfratgamascras›. Ellas gievan tras ils filters da las mascras da gas. Substanzas irritantas sfurzavan ils attatgads da prender giu la mascra. Savens duvrav’ins a medem temp respectivamain curt suenter la substanza da cumbat ‹crusch verda› che fascheva donn al lom ed era savens mortala. Las difficultads da trair il flad e las irritaziuns da tuss finivan en in’attatga da stenscher. Ils schuldads murivan essend dal tuttafatg tar sasezs. Quella metoda da cumbinar ils dus gas vegniva numnada bagatellisond "Buntschiessen".

Era la 12avla Battaglia a l’Isonzo è vegnida influenzada decisivamain tras gas toxic. Sper Karfreit ha quella manà a l’avanzament da las truppas austriacas ch’eran vegnidas rinforzadas d’unitads tudestgas. Il dumber exact dals tissientads e morts tras gas toxic en l’Emprima Guerra mundiala è grev d’eruir, tant pli ch’ina gronda part dals schuldads è pir morta suenter la guerra pervi da las consequenzas tardivas. Ins stimà circa 496 000 tissientads e 17 000 morts, ma il dumber dals morts stuess probablamain vegnir fixà pli aut. 

L’Emprima Guerra mundiala è stada l’emprima guerra ch’ins ha cuntinuà en l’auta muntogna era durant l’enviern. A la front dal sid hai dà ina guerra da posiziun en l’auta muntogna tranter l’Austria-Ungaria e l’Italia. Dal Pass dal Stelvio sper il cunfin svizzer tanscheva la front sur ina lunghezza da 600 kilometers fin a las Alps Giulianas. Las Battaglias da l’Isonzo eran cumparegliablas cun las battaglias da material da la front dal vest. En las Dolomitas avevi percunter dà ina sort da guerra da posiziun ch’era fin là nunenconuschenta, damai che talas cundiziuns topograficas eran in novum. 

Suenter la decleraziun da guerra da l’Italia il 1915 han ins mobilisà en il Tirol la milissa e transferì quella al cunfin dal sid; las truppas alpinas da l’emprima lingia (tiradurs imperials) eran en Galizia ed avevan gia gì là grondas sperditas. Ils tiradurs tirolais han ins engaschà tant en las Alps Carnicas sco era en las Dolomitas, enturn il Lai da Garda ed a l’Ortler. Els han retegnì ils "Alpini" talians enfin ch’ils rinforzaments cun ils tiradurs imperials ed ils chatschaders imperials èn stads sin la plazza. Era la partiziun da sguladers bavaraisa 9b ed il corp alpin tudestg èn vegnids transferids en il Tirol per sustegnair l’Austria. Gia l’avust èn els dentant puspè vegnids transportads enavos a la front dal vest. 

Essend il territori gia la stad pauc agreabel, n’eran l’enviern betg las truppas ostilas, mabain il fraid e la naiv ils pli gronds inimis. Ins stueva liberar las posiziuns da fin dudesch meters naiv; savens eran las posiziuns isoladas dal mund exteriur. Dieschmillis schuldads èn morts be entras lavinas che vegnivan per part messas en moviment da l’inimi aposta cun sajettar sin las spundas situadas survart las posiziuns. Cumbats intensivs hai dà en il territori da las Drei Zinnen ed enturn il Paternkofel. En quels è er mort l’enconuschent alpinist dal Tirol dal Sid Sepp Innerkofler. La posiziun la pli auta era quella da la tschima da l’Ortler sin pressapauc 3900 meters sur mar. 

Tut tenor la situaziun dal territori occupava mintgamai ina da las duas partidas da guerra in piz, entant che l’autra empruvava da conquistar quel. Perquai che quai n’era savens betg pussaivel, han ins cumenzà a construir galarias da plirs kilometers tras il grip per pudair cuntanscher il piz senza disturbis da l’inimi. La construcziun moderna da tunnels ha sias ragischs en la tecnica da quels miniers. Intgins dals sistems da galarias han ins er emplenì cun muniziun e siglientà uschia entirs pizs (p.ex. il Col di Lana l’onn 1916). Anc oz dattan bleras galarias mantegnidas e fortezzas alpinas perditga dal cumbat. 

Per il provediment e surtut il transport d’armas han ins duvrà bleras vias militaras e pli tard telefericas, ultra da quai han ins sviluppà sendas enferradas che pussibilitavan il provediment sur stgalas e per lung da sugas d’atschal. En ils territoris da glatschers han ins fatg galarias tras il glatsch per cuntanscher ils champs da l’inimi senza vegnir vesì (Marmolata). Per la guerra da posiziun en l’auta muntogna duvrav’ins alpinists professiunals. Quai ha da l’autra vart manà ad in svilup rasant da la tecnica da l’alpinissem. 

En l’Emprima Guerra mundiala èn las bleras colonias tudestgas en l’Africa, en l’Asia ed en il Pacific vegnidas conquistadas dals Alliads suenter curts cumbats. Las forzas armadas colonialas n’eran betg preparadas per in cumbat encunter inimis exteriurs ed ils territoris tudestgs eran tuts circumdads da territoris ch’eran sut controlla dals adversaris da guerra. Latiers controllavan ils Alliads quasi tut las vias maritimas. Sulettamain en l’Africa da l’Ost tudestga han ils cumbats cuzzà pli ditg che l’onn 1916. Las davosas unitads da la truppa da protecziun ch’eran staziunadas là han pir capitulà suenter l’armistizi uffizial en l’Europa. 

Er economicamain è l’Emprima Guerra mundiala sa distinguida fermamain da las guerras europeicas precedentas. En l’Imperi tudestg han acziuns da guerra ordaifer il stadi influenzà l’emprima giada la patria ed il stadi. Ils effects economics e socials èn daventads evidents immediat e cun ina vehemenza nunspetgada. 

La politica d’economia da guerra tudestga aveva quatter finamiras da basa:

Las differentas mesiras d’intervenziun dal stadi n’han schlià nagins da quels problems, han chaschunà ina birocrazia exagerada ed han la fin finala gì pauc effect sin l’andament da la guerra. Vers la fin da la guerra hai dà ina crisa generala, en la quala las dumondas socialas han survegnì ina significaziun dominanta. Las consequenzas las pli gravantas da la politica d’economia tudestga èn stadas la revalitaziun dals lavurants e dals sindicats, in process da concentraziun e creschament surtut en l’industria greva, in augment da la crisa sociala tras mancanzas da provediment ed il collaps da la structura d’economia. A la fin dueva la situaziun economica anc vegnir donnegiada pli fitg entras ils pajaments da reparaziun. 

Vitiers èn vegnidas las sfidas da la politica da finanzas. L’onn 1915 ha la Germania investà 24 milliardas en la guerra. Quai era diesch giadas dapli che tut las entradas da taglia dal davos budget da pasch. Perquai che la guerra na dueva betg vegnir finanziada tras taglias, mabain tras credits, ha il stadi intervegnì da l’entschatta ennà massivamain en l’economia da finanzas. Plinavant ha quest agir gì tut las consequenzas negativas ch’ins enconuscha d’ina economia publica che sa basa sin debits. 

Las mesiras economicas avev’ins anc prendì a l’entschatta sut la premissa che la guerra saja finida suenter paucs mais – confurm a las experientschas da las guerras dal 1866 e dals onns 1870/71. In’ulteriura premissa faussa era ch’ins spetgava da pudair explotar materias primas dals territoris conquistads. Consequentamain na devi a l’entschatta da la guerra naginas autoritads che sa fatschentavan cun l’economia da guerra. En l’Imperi tudestg era l’administraziun d’economia civila plinavant dividida tranter las autoritads da l’Imperi e quellas dals singuls pajais. Sin fundament dal stadi da bloccada ch’ins ha proclamà l’avust 1914 ha il militar cumenzà a sa maschadar en l’administraziun economica. 

Curt suenter l’entschatta da la guerra hai dà sforzs per refurmar l’administraziun da l’economia. Il motiv era ch’ins temeva ina crisa da muniziun. L’avust 1914 tanschevan las reservas tenor l’opiniun dals industrials be per in mez onn. En vista a questa situaziun ha il Ministeri da guerra fundà ils 13 d’avust la partiziun per materias primas da guerra. Ses pensum principal era da furnir a l’economia privata las materias primas necessarias. Per quai han ins administrà quellas a moda centrala, quai che cumpigliava era ch’ins confiscava e repartiva da nov il material. L’entschatta november 1914 avev’ins be pli a disposiziun muniziun per sis dis. Sinaquai ha la regulaziun economica cumenzà ad avair effect ed il provediment dal militar tudestg è sa meglierà. 

Era la dumonda co reparter las forzas da lavur tranter la producziun civila e militara n’era betg vegnida planisada avant la guerra. Il schaner 1915 han ins fundà in’administraziun correspundenta. Quella vegniva dominada da scienziads da refurmas socialas e da birocrats. 

Il provediment da victualias è medemamain vegnì negligì l’emprim cumplettamain. Avant la guerra avev’ins importà ina gronda part da las mangiativas. Quai era daventà quasi impussibel tras la bloccada maritima britannica. Latiers avev’ins ina mancanza da nitrat per producir ladim artifizial. A la fin da l’onn 1914 hai dà emprims auzaments da pretschs e cumbinà cun quai era revoltas. Ils 17 da november 1914 è vegnì fundà en il Ministeri da l’intern l’associaziun da guerra per granezza. Tenor l’exempel da las materias primas dueva er questa partiziun cumprar reservas, administrar quellas e fixar pretschs. Quest concept ha dentant be funcziunà per part. Il schaner 1915 è il paun vegnì raziunalisà a Berlin, il zercladur en l’entir Imperi. Ils purs han reagì cun commerzi nair ed èn guntgids tar auters products. Suenter ina racolta da tartuffels nauscha l’onn 1916 è la situaziun pegiurada massivamain; igl ha schizunt dà revoltas da fom. Era la producziun industriala ha patì sut il nutriment miserabel dals lavurants. Il matg 1916 han ins fundà l’Uffizi da guerra per alimentaziun. Cun quai è il provediment dals lavurants d’industria sa megliurà in zichel. Il problem da basa ch’i vegniva producì memia paucas victualias è però restà. 

Era da la politica sociala vegniva pretendì ch’ella mantegnia la producziun economica. Il stadi ha empruvà da mitigiar il privel da chaumas u schizunt d’ina revoluziun. A partir da l’onn 1915 ha il Ministeri da guerra fatg ina politica sociala resoluta. La partiziun correspundenta è spert daventada purtadra d’ina politica sociala progressiva ed amicabla als sindicats. A l’intern discutav’ins dentant era l’aspect repressiv d’in sforz da lavur. 

L’avust 1916 è Paul von Hindenburg daventà schef dal stab general ed Erich Ludendorff ses schef dal stab e schef da quartier general. Lur instrument politic ed economic central era il Program da Hindenburg cun in auzament massiv da la producziun da muniziun ed armas per cumpensar la mancanza da schuldads. Il Program da Hindenburg ha dentant be pudì vegnir ademplì parzialmain.

La discussiun davart in sforz da lavur ha puspè survegnì dapli schlantsch cun la nova generalitad tudestga. Il december 1916 han ins approvà la lescha per il servetsch d’agid. Quella dueva obligar l’entira populaziun masculina al servetsch e preveseva la pussaivladad da serrar u metter ensemen manaschis per cuntanscher ina producziun pli effizienta. L’effect da questa lescha è però restà pitschen; l’industria refusava d’engaschar forzas senza emprendissadi. Percunter ha l’Uffizi da guerra cumenzà a sa sfadiar per forzas da lavur femininas. Era las fusiuns da manaschis n’han betg cuntanschì il respargn giavischà da forzas da lavur e capacitads da transport. Il problem principal da la lescha furmava dentant il paragraf 9. El dueva reglamentar la midada da la plazza da lavur e lubiva da midar quella per ‹meglierar adequatamain› la paja e las cundiziuns da lavur. La primavaira 1917 hai dà tras quai in caos total sin il martgà da lavur. Ils lavurants nizzegiavan la lescha per obtegnair plazzas pajadas meglier; ed ils patruns carmalavan dapli lavurants ch’avant cun pajas pli autas. Quai ha chaschunà tranter auter in augment general da las pajas, ina gronda differenza tranter lavurants da l’industria da guerra ed ils ulteriurs lavurants sco er in’inflaziun. 

L’atun 1916 ha cumenzà la crisa da cotgla e transport ch’ha cuzzà fin la primavaira 1917. Fin là n’avevan ins strusch fatg stim da l’infrastructura da viafier. Las pretensiuns areguard il transport da truppas, armas e muniziun èn percunter creschidas, oravant tut suenter che la Rumenia è entrada en guerra l’avust 1916. Er il Program da Hindenburg ha accelerà la crisa. Il settember 1916 èsi vegnì tar emprims disturbis dal transport da cotgla en il territori da la Ruhr. En consequenza hai dà in mais pli tard perditas da producziun en manaschis d’armament ch’èn bainspert sa derasadas sin l’entir Imperi. Il transport da cotgla è prest dà ensemen. Trens chargiads eran bloccads u na pudevan betg vegnir stgargiads. Il schaner e favrer 1917 han ins scumandà durant plirs dis il transport per schliar il caos. Quai ha bain fatg donn a la producziun, ma distgargià la viafier. A la fin da la crisa da transport èn era sa mussads ils gronds problems en la producziun da cotgla. Quella na vegniva betg suenter cun la furniziun, perquai che blers lavurers da minieras eran a la front. Er il cumissari da cotgla ch’era en uffizi dapi il favrer 1917 n’ha betg pudì meglierar il provediment. La finala ha la crisa da la viafier e da cotgla fatg dar en l’aua il Program da Hindenburg. La producziun d’armas e muniziun è dada ensemen il schaner e favrer 1917, quai ch’è stà in dals motivs per sa retrair a la front dal vest sin la "Siegfriedlinie". Medemamain hai dà l’enviern 1916/17 ina crisa dal provediment da mangiativas. En vista a la situaziun catastrofala han ins anc scursanì ina giada las raziuns. 

L’onn 1917 èn vegnidas vitiers difficultads da finanziar la guerra. Da pajar custs da guerra cun novas taglias han ins pir empruvà a partir da l’onn 1916, ma senza grond success. Uschia ha il stadi fatg debits tras emprests da guerra a l’intern dal pajais. La banca imperiala ha cumenzà a squitschar daners ed effectuà cun quai in’inflaziun ch’è vegnida anc mendra tras las autas pajas da l’industria da guerra. 

Plinavant ha la politica d’economia cuntentà adina pli pauc las pretensiuns socialas. La Partida socialdemocratica ha rinforzà a partir da l’onn 1917 si’agitaziun. Suenter scursanidas da las raziuns da paun èn protests da fom locals creschids l’avrigl a chaumas massivas. Quellas èn idas a fin l’entschatta avust suenter repressiuns dal militar. 

En la crisa da la stad 1917 che vegniva adina mendra e cumpigliava uss il militar, la politica, la societad e l’economia n’han ins praticamain betg pli prendì mesiras da la politica d’economia. Schliar situaziuns precaras era uss pli impurtant che concepts a lunga vista. 

En la segunda mesadad da l’onn 1917 è il provediment da victualias dà ensemen dal tuttafatg. Vitiers èn vegnidas las pretensiuns per refurmas politicas ch’han chattà lur punct culminant en chaumas giganticas la fin da schaner 1918. Il militar ha intervegnì energicamain e rut las chaumas fin la fin da favrer. A partir dal mars 1918 è la situaziun a l’intern dal pajais sa calmada. Il provediment da la populaziun è dentant daventà anc mender, l’emprima giada mancavan uss era resti ed abitaziuns. L’onn 1918 è anc vegnida vitiers ina mancanza massiva d’atschal. L’industria ha per part gia cumenzà a producir per la pasch, quai ch’ha manà a la construcziun da numerusas fabricas novas ed a damain capacitads da lavur en la producziun da guerra. L’offensiva britannica ils 8 d’avust ha la fin finala era terminà la politica d’economia da l’Imperi tudestg. 

Il Contract da Versailles pretendeva che l’Imperi tudestg saja il sulet culpant en l’Emprima Guerra mundiala. Quai è stà il motiv principal ch’igl ha dà ina massa publicaziuns ils onns suenter la guerra per sa defender cunter la ‹manzegna da la culpa da guerra›. Istoriografs dals pajais victurs han percunter insistì en general sin il fatg che be la Germania e ses alliads sajan la culpa ch’igl haja dà questa guerra. Il temp dal naziunalsocialissem ha interrut en Germania la perscrutaziun seriusa e separà il pajais da l’istoriografia dal vest. Suenter la Segunda Guerra mundiala è sa fatga valair l’opiniun dal primminister britannic David Lloyd George ch’ils pievels da l’Europa sajan ‹glischnads en la guerra mundiala›. Ils onns 1960 ha l’istoriograf da Hamburg Fritz Fischer mess en dumonda quest maletg da l’istorgia. Cun ses cudesch ‹Griff nach der Weltmacht. Die Kriegszielpolitik des kaiserlichen Deutschland 1914/18› ha el effectuà in’emprima dispita tranter istoriografs ch’ha durà plirs onns (Cuntraversa da Fischer). Fischer è sa basà sin bleras funtaunas (surtut da l’archiv da l’Uffizi per l’exteriur). El ha defendì la tesa che l’Imperi tudestg haja lavurà dapi l’uschenumnà cussegl da guerra dals 8 da december en direcziun d’ina guerra europeica, quai dentant sut la premissa che la Gronda Britannia restia neutrala. Surtut l’istoriograf Gerhard Ritter è sa mess encunter la posiziun da Fischer. 

Davart las raschuns pli profundas dal cumbat da pussanza tranter las pussanzas grondas na datti fin oz nagin consens en l’istoriografia. Volker Berghahn vesa per exempel ils motivs da la guerra en il sistem d’allianza europeic, la furmaziun da blocs, la concurrenza d’armament e l’imperialissem; ultra da quai fa el valair conflicts da la politica da l’intern. La responsabladad per avair cumenzà la guerra hajan da purtar intginas paucas persunas a Berlin e Vienna: «Quels ch’han decidì han ristgà fitg bler». Latiers hajan «in management desastrus e calculaziuns falladas» manà natiers la Crisa dal fanadur dal 1914 ed animà da «tschertgar la fugia en la guerra». Wolfgang J. Mommsen relativescha in zichel sia veglia tesa da l’imperialissem social «tenor la quala las elitas tudestgas hajan instigà la guerra per impedir refurmas politicas e socialas». Pli tard ha el mo pli manegià che la direcziun haja tschertgà il fanadur 1914 «en in tschert senn» refugi en la guerra. La populaziun saja però suandada la propaganda ch’explitgava la guerra sco attatga dals Alliads planisada dapi daditg.

Michael Salewski percunter refusescha motivs da la politica da l’intern. Per evitar midadas socialas saja ina guerra stada cuntraproductiva. Era l’industria n’haja betg gì interess vi d’ina guerra: «Quella vuleva plitost far sias fatschentas en il senn da la globalisaziun che regiva avant il 1914 (...). Tgi avess pudì esser uschè naìv da vulair la guerra, sche tuts savevan ch’ins vegnia a sperder dapli che gudagnar?» La politica da l’exteriur da l’Imperi tudestg e da l’Austria-Ungaria na saja dentant betg stada abla «da renconuscher ch’ins na veglia e na possia betg giugar ina rolla da pussanza mundiala en il 20avel tschientaner». Perquai hajan ins gì durant la Crisa dal fanadur ina tenuta sco tar in gieu da poker u tar il roulette russ. Niall Ferguson da sia vart defenda l’Imperi tudestg encunter las rinfatschas da militarissem excessiv, mania da persecuziun da la politica da l’exteriur ed aspiraziuns d’egemonia europeicas. Tenor el vegnia la situaziun dals Tudestgs savens malchapida en la scienza pli nova. La Germania n’haja gnanc vulì la pussanza mundiala, mabain simplamain gì tema da perder la concurrenza d’armament. Tenor el n’avess l’Engalterra betg stuì entrar en guerra – en mintga cas betg, perquai che truppas tudestgas sajan marschadas en Belgia. Ferguson vesa la politica britannica schizunt sco culpanta principala. I saja stà la regenza britannica ch’haja midà la guerra continentala en ina guerra mundiala. L’istoriografia refusa en general decididamain la posiziun da Ferguson, saja quai pervi da tesas che na tegnian betg pitg ad in’examinaziun u perquai ch’ins pretenda che Ferguson haja dapli fantasia ch’exactadad scientifica.

Bruno Thoss e Hans-Erich Volkmann cumpareglian l’Emprima Guerra mundiala cun la Segunda Guerra mundiala. Ellas sajan d’ina vart colliadas tras il fatg che la Germania haja empruvà duas giadas cun forza militara da daventar ina pussanza mundiala (sco quai che Ludwig Dehio aveva interpretà gia curt suenter il 1945). Da l’autra vart sajan ellas dentant era distinguiblas tras lur tip da guerra totala.

La perscrutaziun la pli nova sa fatschenta cun il mintgadi dals umans en la guerra, ils effects sin la mentalitad e la schientscha sco era las crisas ch’han preparà la Revoluziun da november. Ditg è la perscrutaziun sa concentrada sin las consequenzas da la guerra per las Pussanzas centralas. Dapi intgin temp s’occupan surtut istoriografs britannics cun las consequenzas per la Gronda Britannia ed ils Stadis Unids (per exempel Ferguson, Keegan). Els defendan la tesa che la Gronda Britannia saja il vair perdent, perquai ch’il British Empire saja praticamain vegnì surpiglià da l’America (cun la Segunda Guerra mundiala alura definitivamain). 

L’istoriografia davart la front da l’ost n’occupescha betg bler spazi en la litteratura. En cudeschs davart la politica da l’ost tudestga numnav’ins per exempel il territori Ober Ost be curtamain u laschava davent el dal tuttafatg. Ulteriurs schabetgs sco per exempel la guerra da las Pussanzas centralas cunter la Rumenia èn praticamain ids en emblidanza. 

Il Brit Norman Stone ha scrit l’emprima monografia cumplessiva davart ils schabetgs a la front da l’ost. Ses cudesch ‹The Eastern Front 1914-1917› ch’è cumparì l’onn 1975 ha punctuà l’impurtanza da las battaglias a la front da l’ost per l’andament general da la guerra. I reussescha a Stone da trair intginas interessantas conclusiuns. El na sa restrenscha betg sin ina reconstrucziun dals eveniments da la guerra en l’ost, mabain metta en dumonda opiniuns etablidas. Uschia dubitescha Stone ch’il Reginavel russ saja stà economicamain sutsviluppà. Segund sias cumprovas sa chattava il reginavel dal zar en ina fasa da conjunctura economica. La flaivlezza da la Russia furmava per Stone l’administraziun antiquada. A quella sajan d’attribuir difficultads da provediment e la direcziun d’armada ineffizienta. La monografia da Stone cuschenta dentant dal tuttafatg ils territoris conquistads ed occupads da las Pussanzas centralas. 

Anc adina furman ‹Verdun›, ‹Somme›, ‹guerra da foss›, ‹guerra da posiziun e da gas› ils chavazzins caracteristics e las emprimas associaziuns che sa dattan en connex cun l’Emprima Guerra mundiala. Quests terms descrivan però be il vest. Er romans da guerra sco ‹Im Westen nicht Neues› dad Erich Maria Remarque han marcà vinavant quest maletg. En consequenza n’è la front da l’ost betg stada en il focus dals perscrutaders dal vest. Il schurnalist Sven Felix Kellerhoff tutga magari bain il coc dal problem schend: «A strusch insatgi èsi enconuschent che betg las guerras da foss en Belgia u en la Frantscha da l’Ost, mabain la guerra en las Carpatas ha chaschunà la pli auta rata da morts relativa.»

Il pli tard dapi las explicaziuns da Stone èsi cler che la guerra en l’ost sa distinguiva marcantamain dals eveniments a la front dal vest. Cura che las fronts eran gia vegnidas immobilas en il vest, devi en l’ost anc adina ina strategia da guerra ch’era signada da moviment. Sco motivs èn da numnar las pussaivladads da communicaziun limitadas ed il nausch access per il traffic a la front da l’ost. Consequentamain n’eri savens betg pussaivel da serrar uschè spert largias en las lingias da defensiun sco en Frantscha. Er l’extensiun spaziala en l’ost cun plirs millis kilometers front e las differenzas da la cuntrada cuntrastavan cun la situaziun en il vest e sia lingia da front da maximalmain 800 kilometers. 

Pir en las monografias e perscrutaziuns dal vest las pli novas cumpara la front da l’ost puspè en il focus. L’Uffizi per la perscrutaziun da l’istorgia militara ("Militärgeschichtliches Forschungsamt", MGFA) a Potsdam ha fatg l’avust 2004 ina conferenza davart la ‹front emblidada›. Istoriografs dal militar dad otg pajais èn sa radunads là. Tranter auter è l’istoriograf american (da derivanza lituana) Vejas Gabriel Liulevicius stà da la partida. Cun ses cudesch ‹Kriegsland im Osten› ha el furnì l’onn 2002 l’emprima monografia cumplessiva davart l’occupaziun tudestga en il Balticum e serrà cun quai ina largia da la perscrutaziun. 

En ses cudesch na descriva Liulevicius betg sulettamain il caracter da l’administraziun militara tudestga en la terra Ober Ost, mabain analisescha era ils motivs per las midadas dal maletg tudestg da l’ost. En pli emprova el da trair parallelas tranter las imaginaziuns da l’administraziun militara da l’Ober Ost e quellas da las elitas dal naziunalsocialissem. Er en in artitgel cumparì en il ‹Spiegel› sut il titel ‹Der vergiftete Sieg› analisescha Liulevicius questa tematica. Ina mancanza è percunter da vesair en la basa da funtaunas unilaterala da l’ovra ‹Kriegsland im Osten›. Liulevicius analisescha surtut diaris e regurdanzas da schuldads da posiziuns pli autas. Brevs da la schuldada simpla mancan per exempel bunamain dal tuttafatg. Consequentamain ston ins considerar il maletg sco elitar. 

Examinaziuns pli veglias davart Ober Ost furman las ovras da l’istoriograf lituan Abba Strazhas. En sia monografia ‹Deutsche Ostpolitik im Ersten Weltkrieg. Der Fall Ober Ost 1915–1917› ha Strazhas resguardà spezialmain la vart lituana da l’occupaziun. In ulteriur artitgel che vala la paina da vegnir menziunà è ‹The Land Oberost and Its Place in Germany’s Ostpolitik 1915–1918›. Las explicaziuns da Strazhas èn savens vegnidas surpigliadas en ovras scrittas pli tard davart l’istorgia da la Lituania. Sias opiniuns pon ins considerar sco cuntinuaziun da quai che Fritz Fischer di davart la politica da l’ost tudestga en si’ovra cuntraversa ‹Griff nach der Weltmacht›. Fischer descriva las ideas d’annexiun da la Germania en il Balticum. Plinavant etablescha el schizunt ina tscherta cuntinuitad tranter las finamiras da l’Imperi imperial e quellas dal reschim naziunalsocialistic. Talas lingias n’èn betg nundispitadas en l’istoriografia ed han chaschunà ina discussiun davart la cuntinuitad en l’istorgia. 



Il dessignader da comics franzos Jacques Tardi è sa fatschentà en pliras da sias ovras cun l’Emprima Guerra mundiala. El dat gronda paisa a las orrurs ed als eveniments dals simpels schuldads en ils foss da protecziun.

L’Emprima Guerra mundiala ha furnì materia per numerus films, tranter quels era blers da propaganda naziunalsocialistica. Impurtants films davart il tema èn: 



</doc>
<doc id="9393" url="https://rm.wikipedia.org/wiki?curid=9393" title="Bezzola">
Bezzola

Bezzola è il num da famiglia da las suandantas persunas:



</doc>
<doc id="9394" url="https://rm.wikipedia.org/wiki?curid=9394" title="Duri Bezzola">
Duri Bezzola

Duri Bezzola (* 23 da zercladur 1942 a Scuol, burgais da Scuol e Zernez) è in politicher svizzer (PLD).

Tranter il 1983 ed il 1990 fascheva Bezzola part dal cussegl communal da Scuol. Ils 21 da schaner 1991 è el entrà en il Cussegl naziunal nua ch'el era commember da pliras commisiuns. Ils 4 da mars 2007 ha el remess ses mandat.

Bezzola è tranter auter commember dal cussegl d'administraziun da la SRG SSR e da la Viafier retica. Dal 2000 fin il 2008 era el president da la Federaziun svizra da skis. Dapi il 2006 è Bezzola president da la SRG SSR Svizra Rumantscha (SRG.R).


</doc>
<doc id="9396" url="https://rm.wikipedia.org/wiki?curid=9396" title="Osasco">
Osasco

Osasco (pronunzià []) è ina citad brasiliana en il stadi federativ da São Paulo. El appartegna a l'agglomeraziun urbana da la citad da São Paulo ed ha 718'649 abitants (2009) sin ina surfatscha da 64,935 km². Ils abitants sa numnan Osasquenses.



</doc>
<doc id="9398" url="https://rm.wikipedia.org/wiki?curid=9398" title="Spescha">
Spescha

Spescha è il num da famiglia da las suandantas persunas:

Spescha è era:


</doc>
<doc id="9399" url="https://rm.wikipedia.org/wiki?curid=9399" title="Derungs">
Derungs

Derungs è il num da famiglia da las suandantas persunas:

Vesair era:


</doc>
<doc id="9400" url="https://rm.wikipedia.org/wiki?curid=9400" title="Decurtins">
Decurtins

Decurtins è il num da famiglia da las suandantas persunas:



</doc>
<doc id="9404" url="https://rm.wikipedia.org/wiki?curid=9404" title="Giapun">
Giapun

Il è in pajais da l'Asia. Sia chapitala è Tokio.


</doc>
<doc id="9406" url="https://rm.wikipedia.org/wiki?curid=9406" title="Concepción">
Concepción

<noinclude>

Concepción, cun num entir "La Concepción de María Purísima del Nuevo Extremo", è ina citad en il Chile cun 216'061 abitants (2002). 

Concepción è la chapitala da la VIII Regiun dal Biobío. Sia surfatscha importa 221,6 km². Grond Concepción (cumprenda Talcahuano, San Pedro de la Paz, Hualpén, Chiguayante, Penco, Tomé, Lota, Coronel, Hualqui e la Citad di Concepción) è cun 889'725 abitants (2002) la terz gronda regiun metropolitana dal Chile, davos Santiago e Valparaíso. La citad da Concepción è la 11avla gronda citad dal Chile.


La citad è vegnida fundada ils 5 d'october 1550 dal Spagnol Pedro de Valdivia.




</doc>
<doc id="9412" url="https://rm.wikipedia.org/wiki?curid=9412" title="Aviatica militara svizra">
Aviatica militara svizra

L'Aviatica militara svizra (AM, tud. "Schweizer Luftwaffe", frz. "Forces aériennes suisses", tal. "Forze aeree svizzere", enconuschent internaziunalmain sut il num englais "Swiss Air Force", SAF) è il rom da l'armada svizra ch'è responsabel per la defensiun dal spazi d'area svizzer. Il cumandant da corp è Aldo C. Schellenberg che porta il titel "cumandant da l'aviatica militara svizra".

Las bases da l'aviatica militara èn:



Suandonds sistems da defensiun antiaeriala dall'industria svizzra ein vegnidas testadas denton buc vegni cumprei.

 Militärische Denkmäler im Bereich der Luftwaffe (PDF)




</doc>
<doc id="9416" url="https://rm.wikipedia.org/wiki?curid=9416" title="Stephanie Glaser">
Stephanie Glaser

Stephanie Glaser (1920 Neuenburg - †2011 Zollikerberg) era üna actura svizra.


</doc>
<doc id="9418" url="https://rm.wikipedia.org/wiki?curid=9418" title="Grads da l'armada svizra">
Grads da l'armada svizra

Ils nums dals grads da servetsch da l'armada svizra èn vegnids fixads dal Parlament en l'artitgel 102 da la lescha militara. Il Cussegl federal po introducir ulteriurs grads per la truppa e per ils sutuffiziers. Da qual dretg ha el fatg diever per l'Armada XXI en l'artitgel 5 da l"'Ordinaziun davart l'organisaziun da l'armada dals 26 da november 2003". Per ina midada dals grads dals uffiziers dovri dentant ina modificaziun da la lescha.

En cuntrast cun autras armadas purta la schuldada da l'avitica militara da l'armada svizra ils medems nums da grads ed ensainas sco la schuldada da las forzas terrestras.




</doc>
<doc id="9447" url="https://rm.wikipedia.org/wiki?curid=9447" title="Guardia svizra papala">
Guardia svizra papala

La Guardia svizra papala (tud. "Päpstliche Schweizergarde" frz. "Garde suisse pontificale", tal. "Guardia svizzera pontificia", lat. "Pontificia Cohors Helvetica", era "Cohors Pedestris Helvetiorum a Sacra Custodia Pontificis") ha la funcziun da proteger il papa, segirar il Vatican e las residenzas papalas e render servetschs d'onur a chaschun da cults divins.







</doc>
<doc id="9453" url="https://rm.wikipedia.org/wiki?curid=9453" title="Planta">
Planta

La noziun planta ha differentas muntadas:

Planta è plinavant il num da la famiglia nobla Von Planta ed il num da famiglia da las suandantas persunas:



</doc>
<doc id="9579" url="https://rm.wikipedia.org/wiki?curid=9579" title="Livign">
Livign

Livign (uschè er en lumbard; num ufficial en talian: "Livigno"; en tudestg antiquà: "Luwin") è ina vischnanca taliana al cunfin svizzer, da la regiun Lumbardia, en la Provinza da Sunder. Ella ha pressapauc 5'065 abitants, ina surfatscha da 211 km², pia ina densità da 24 ab./km². Ella è attachada a la Val de Dint. Livign dumbra ils pli blers abitants da las 26 vischnancas talians situadas sur 1'500 m s.m. La culegna da Trepalle è il pli aut abitadi da l'Italia (2079 m) abità l'entir onn.

La vischnanca da Livign sa chatta en la val dal flum Spöl, che sbucca en l'En ed suenter en il Danubi. Livign è pia ina da las paucas vischnancas talianas che n'appartegnan betg al bassin idrologic talian. Grazia a Livign po l'Italia prender part a las conferenzas internaziunalas davart la navigaziun sin il Danubi e bartgas talianas na pajan betg las taxas da navigaziun enfin ed inclus la mar naira. L'aua da la Val da Livign flassegia per mità en direcziun da l'Engiadina e per tschella mità vers l'Italia. Vers nord sco vers sid percurra il flum chavorgias selvadias e privlusas, ch'eran en temps passads strusch passablas. Ellas èn la causa per l'isolaziun relativa da Livign. Ils auters dus access en la Val da Livign èn pass alpins.

Il clima da Livign è tipic alpin cun lungs inverns fraids e stads curtas. Il record minus da temperatura è a -34 °C, quel plus a 29 °C.

Livign è ragiungibel nà da la Vuclina (Buorm/Bormio) sur il Pass dal Fus-chagn, nà dal Puschlav sur la Fuorcla da Livign, cun S-chanf sur il Pass da Chaschauna e cun Zernez tras il tunnel Munt la S-chera. Il tunnel da 3,5 km lunghezza evitescha las parts insurmuntablas da la chavorgia dal Spöl.

Livign ha appartegnì sco part da la Vuclina a las Trais Lias dal 1512 - 1620 e dal 1639 - 1797. En il temp medieval era Livign in abitadi sparpaglià sin ina vasta surfatscha ed in impurtant retroterra per l'economia alpestra da Buorm. Livign è stà in lieu da diversas operaziuns militaras: 1487, cura che truppas engiadinaisas én marschadas sur il Pass da Chaschauna a Buorm, 1499, suenter la Battaglia a la Chalavaina, cura che l'armada imperiala austriaca ha envadì l'Engiadina, 1635, cura ch'il Duca da Rohan ha victorisà sur il Austriacs.

Entant che Livign era a ses temp surtut ina regiun d'emigraziun stagiunala da praders, fantschellas e lavurers da construcziun vers l'Engiadina, ha la localitad fatg in svilup enorm en il sectur terziar en il decurs dal 20. tsch.: sco exclava da duana (1919) e surtut sco regiun turistica dapi ils onns 1950. Il lieu patischa dentant da las consequenzas dal traffic da cumpra. Il tunnel che collia l'Engiadina cun Livign è vegnì avert ils onns 1960 en connex cun la construcziun dal lai da fermada che ha destruì ina part dal lieu.


</doc>
<doc id="9584" url="https://rm.wikipedia.org/wiki?curid=9584" title="Gelgia">
Gelgia

La Gelgia (num surmiran) u Güglia (num ladin) è in flum en il chantun Grischun en Svizra. El nascha sin il Pass dal Gelgia/Güglia a 2'284 meters d'autezza e cula tras il Surses e la chavorgia dal Crap Ses. Sper Casti sbucca el en l'Alvra.

Sper Murmarera vegn la Gelgia enchaschà en il Lai da Murmarera, in lai da fermada ch'è vegnì creà per la producziun d'electricitad. Il rempar da terra "Castiletto" e tut ils auters implants en il curs da la val èn part dals "Kraftwerke Mittelbünden", ina succursala da las Ovras electricas da la citad da Turitg (EWZ).

L'aua dal lai da fermada vegn l'emprim manada tras ina galaria da pressiun en l'implant electric da Tinizong e cula suenter per ina segunda galaria da pressiun directamain tar l'implant da Casti Ost, che funcziuna en maniera da tandem cun l'implant da Tinizong.

A medem temp vegn l'aua restanta da la Gelgia e dad auters affluents enchaschà en il batschigl da fermada a Burvagn e manada tras ina terza galaria da pressiun en l'implant da Casti Vest.

Sper Casti vegn l'aua ch'è vegnida separada dal flum manada enavos. Pauc suenter vegn l'Alvra enchaschada sper Solas, da maniera che l'aua po vegnir utilisada anc ina giada.


</doc>
<doc id="9594" url="https://rm.wikipedia.org/wiki?curid=9594" title="Fiera di Primiero">
Fiera di Primiero

Fiera di Primiero (per tudestg antruras era Primör) è ina vischnanca taliana cun 534 abitants (1. da schaner 2009) che appartegna a la provinza autonoma da Trento, regiun Trentino-Tirol dal Sid. Il lieu è il center administrativ ed economic da la "Valle del Primiero" en il Trentino da l'ost.

Fiera di Primiero è cun ses 0,15 km² la pli pitschna vischnanca da l'Italia, suandà dad Atrani sin la Costa d'Amalfi cun 0,20 km².

El è situà a 745 m s.l.m. a la sbuccada dal flumin "Canali" en il "Cismon", tenor il qual la "Valle del Primiero" vegn era numnada "Valle del Cismon", al pe da la muntogna "Bédolé" e la gruppa del "Pala". Il lieu sa chatta var 15 km al sid da San Martino di Castrozza e 25 km davent dal Passo Rolle, sur il qual ina strada maina en direcziun Bulsaun resp. Trento. Tras la "Val Canali", che s'auza vers l'ost, è il lieu sur il "Passo di Cereda" collià cun Agordo e tras la "Val di Schenèr" en il sid cun Feltre en la provinza da Belluno.

Il lieu cunfina cun las vischnacas da Siròr, Tonadico, Transacqua e Mezzano.


</doc>
<doc id="9613" url="https://rm.wikipedia.org/wiki?curid=9613" title="Lago Palü">
Lago Palü

Il Lago Palü ("Lagh da Palü", tudestg "Palüsee") es ün lej in il chantun Grischun. 


</doc>
<doc id="9614" url="https://rm.wikipedia.org/wiki?curid=9614" title="Skype">
Skype

Skype es ün med da communicaziun. 


</doc>
<doc id="9615" url="https://rm.wikipedia.org/wiki?curid=9615" title="Palü">
Palü

Il num Palü deriva dal latin "palus" (palì) e designescha



</doc>
<doc id="9618" url="https://rm.wikipedia.org/wiki?curid=9618" title="Bernina">
Bernina

Il num Bernina designescha




</doc>
<doc id="9625" url="https://rm.wikipedia.org/wiki?curid=9625" title="Terratrembel da Tōhoku dal 2011">
Terratrembel da Tōhoku dal 2011

Il terratrembel da Tōhoku dal 2011 (giap. 2011年東北地方太平洋沖地震, litt. "Terratrembel sin l'auta mar en l'Ocean Pacific avant la Regiun Tōhoku dal 2011" u 東日本大震災, litt. "Gronda catastrofa dal terratrembel en il Giapun da l'Ost") era in terratrembel avant la costa da la regiun giapunaisa Tōhoku. El ha gì lieu ils 11 da mars 2011 a las 14:46:23 uras temp local (5:46:23 uras UTC resp. 6:46:23 uras MEZ). Ses epicenter sa chattava var 370 km al nordost da Tokio e 130 km en l'ost da Sendai. L'event vala sco il pli ferm terratrembel en il Giapun dapi l'entschatta da la registraziun da terratrembels en la regiun.

La fermezza dal terratrembel è vegnida inditgada da l'evaluaziun automatica da la United States Geological Survey cun la magnituda dal mument dad 8,9 M. L'ipocenter dal terratrembel sa chattava tenor questas indicaziuns en ina profunditat da 25 km. Tenor indicaziuns da l'Uffizi Meteorologic Giapunais (JMA) aveva il terratrembel ina fermezza da 9,0 M; l'ipocenter sa chattava en ina profunditat da 24 km. Tenor indicaziuns dal Pacific Tsunami Warning Center (PTWC) aveva il terratrembel ina fermezza da 9,1 sin la scala da Richter. 

Il terratrembel ha provocà in tsunami aut plirs meters.

A Kurihara en il nord da la prefectura Miyagi cuntanscheva il terratrembel l'intensitad maximala da 7 sin la scala giapunaisa (JMA). El ha chaschunà grondas inundaziuns e havarias tar ovras atomaras en il nordost dal Giapun.

Il terratrembel en la vischinanza da la costa orientala da Honshū ("insla principala") era il resultat d'ina ruttadira inversa (Überschiebung) al cunfin tranter la Platta Pacifica e la Platta Nordamericana. En questa zona sa mova la Platta Pacifica mintg'onn 83 mm en media vers vest relativ a la Platta Nordamericana. 

Questa sveltezza dal moviment dals continents (Kontinentaldrift) è ina valur media, che durant activitad seismica normala è considerablamain pli bassa, fin a quel punct che la tensiun stagnada vegn dada libra tut andetg entras in terratrembel. En connex cun il terratrembel da Sendai hai da tenor emprimas stimaziuns in moviment brusc dad almain 5 meters.

Al Foss dal Giapun (Japangraben) sa mova la Platta Pacifica sut il bratsch meridiunal da la Platta Nordamericana e subducescha ensemen cun ella vinavant sut la Platta Eurasiana. Varsaquant seismologs sutdividan questa regiun en pliras microplattas, che en combinaziun provocheschan ils movimentsch tranter las Plattas Pacifica, Nordamericana ed Eurasiana. Quai pertutga oravant tut la "Microplatta Ochotskica" e la "Microplatta da l'Amur" en la part respectiva da l'America dal Nord e da l'Eurasia.

Il terratrembel vegniva precedì da plirs terratrembels anteriurs (Vorbeben) significants, che entschavevan ils 9 da mars cun in terratrembel cun ina magnituda da 7,2 M (l'epicenter dal qual sa chattava var 40 km dalunsch da l'epicenter dal terratrembel da Sendai) e suandà da trais auters terratrembels cun ina magnituda da dapli che 6,0 M il medem di.

Dapi l'onn 1973 avevan lieu al Foss dal Giapun nov events seismics cun ina magnituda da dapli che 7. Il pli ferm dals qual era il december 1994 in terratrrembel cun ina fermezza da 7,8, l'epicenter dal qual sa chattava var 230 km en il nord dal terratrembel da Sendai. Las consequenzas dal qual han mazzà trais persunas e bunamain 700 èn vegnidas blessadas. In terratrembel cun ina magnituda da 7,7 e cun epicenter 75 km pli al nord ha chaschunà la mort da 22 persunas e passa 400 blessads. Il december 2008 han gì lieu quatter terratrembels moderads (magnituda 5,3–5,8) en in conturn da 20 km tar il center dal terratrembel da Sendai.

L'emprim terratrembel posteriur (Nachbeben) significant cun ina magnituda da 7,2 M ha gì lieu a las 14.53 uras temp local. I suandavan auters terratrembels cun magnitudas passa 6 M. Fin ussa hai da passa 150 terratrembels posteriurs.

La zona en la quala il terratrembel era da sentir, pia cun "shindo" (intensitad seismica tenor la scala giapunaisa, da 1 u pli aut) cumprendeva tut las quatter inslas principalas dal Giapun. Las consequenzas las pli fermas dal terratrembel tanschavan fin al nordost da la regiun gronda da Tokio, cun "shindo" da "6-jaku" („6 flaivla“) u pli aut.


En la citad dad Ichihara (prefectura da Chiba) ha ina raffinaria da petroli da la Cosmo Oil Company piglià fieu. Trens dal Shinkansen girants èn vegnids fermads, sviadas (Entgleisungen) hai dentant betg dà. L'eroport da Tokio-Narita è vegnì serrà temporaramain. Plirs tocs da l'autostrada da Tōhoku n'eran betg pli carrabels. A Tokio è il spitg da l'antenna sin il Tokyo Tower vegnì sturschì vesaivlamain.

Pervia dal terratrembel stueven 210'000 persunas vegnir evacuadas, 5,5 milliuns chasadas eran senza electricitad ed 1 milliun chasadas senza aua.

Il terratrembel ha spustà l'insla principala dal Giapun per 2,4 m e l'axa da la terra per 10 cm. Ultra da quai è la distibuziun da massas da la terra sa midada minimalmain, che aveva per consequenza che la terra sa volva uss in pau pli svelt che fin ussa. In di resp. ina rotaziun entira è ussa 1,8 microsecundas pli curta cha avant.

Il terratrembel ha chaschunà il pli grond tsunami dapi 1100 onns en l'istorgia dal Giapun, che ha devastà ina strifla da la costa cun fin 10 km vastadad per ina lunghezza da pliras tschient kilometers. Pertutgada era l'entira costa settentriunala da l'insla Honshū cun las prefecturas Fukushima, Miyagi ed Iwate en la regiun Tōhoku. Devastaziuns grevas mussan las citads Hachinohe, Kamaishi, Kesennuma, Minamisanriku, Rikuzentakata, Onagawa e Sendai.

A Sendai è l'eroport vegnì inundà cumplettamain. A Kamaishi è il tsunami entrà lunsch viaden en la terra ed ha lavà davent bastiments, autos e chasas. A Hochinohe èn grondas navs vegnidas lavadas sin la terra. A Kesennuma èn suenter fieus ruts ora che han chaschunà incendis in grondas parts da la citad. Las citads da Minamisanriku e Rikuzentakata èn vegnidas devastadas cumplettamain dal tsunami, 10'000 persunas eran l'emprim sparidas. Ina nav da passagiers cun 100 persunas è vegnida pigliada dal tsunami. Avant la costa dad Oarai è sa furmads gronds turnigls (Strudel) en la mar, sco gia tar tsunamis precedents. In tren da l'East Japanese Railway Company (JR East) è svià (entgleist) sin la lingia d'Ōfunato en l'areal da la staziun da Nobiru en Higashi-Matsushima, uschia che nov passagiers èn stuì vegnir salvads or dad el. Quatter ulteriurs trens sin la lingia da Senseki, la lingia d'Ōfunato e la lingia da Kesennuma valavan sco sparids.

Il Pacific Tsunamic Warning Center ha dà or avertiments per l'arrivada dal tsunami per bunamain tut l'Ocean pacific; quests avertiments cumprendan Giapun, Russia, l'insla da Marcus, las Marianas settentriunalas, Guam, Wake, las inslas Yap, las Filipinas, las inslas da Marshall, Palau, las inslas da Midway, Pohnpei, Chuuk, Kosrae, Indonesia, Papua Nova Guinea, Nauru, l'atoll da Johnston, las Salomonas, Kiribati, l'insla Howland, l'insla Baker, Hawai, Tuvalu, Palmyra, Vanuatu, Tokelau, Jarvis Island, Wallis e Fortuna, Samoa, la Samoa americana, Tonga, las inslas Cook, Niue, Australia, Fidschi, la Nova Caledonia, Tonga, Mexico, las inslas Karmadec, la Polinesia franzosa, Nova Zelanda, Pitcairn, Guatemala, El Salvador, Costa Rica, Nicaragua, l'Antarctica, Panama, Honduras, Chile, Ecuador, Columbia, Peru, sco era Alasca, la costa dal vest dal Canada e la costa dal vest dals Stadis Unids.

L'Uffizi Meteorologic Giapunais avertiva per la costa costa giapunaisa d'in tsunami da fin 10 meters autezza. La Crusch cotschna avertiva causa las infurmaziuns inizialas che l'amplituda dal tsunami po esser pli auta che l'autezza maximala da numerusas inslas en l'Ocean pacific.

Be in di "avant" il tsunami ha la regenza giapunaisa publitgà in video d'infurmaziun davarts tsunamis che cuntegna era instrucziun da cumportament.






</doc>
<doc id="9632" url="https://rm.wikipedia.org/wiki?curid=9632" title="Fortaleza Esporte Clube">
Fortaleza Esporte Clube

Fortaleza E.C. è in club da ballape da Brasilia, en la citad dal Fortaleza. È in dals pli gronds e renumads dal pajais e il pli vegl dal stadi, fundà en 1918. Il Fortaleza è il club cun pli titels en il stadi dal Ceará, cun 40.

Fortaleza E.C.


</doc>
<doc id="9636" url="https://rm.wikipedia.org/wiki?curid=9636" title="Renata Coray">
Renata Coray

Renata Coray (* 1964) è in'etnologa e retoromanista svizra ch'è sa spezialisada sin temas da la politica linguistica e da la sociologia da la lingua.

Renata Coray è creschida si en ina famiglia rumantscha en il chantun Basilea-Champagna. Il 1983 ha ella fatg la matura B a Liestal BL ed il 1986 il patenta da scolast a Cuira. Ella ha studegià etnologia, scienzas da communicaziun e retoromanistica a l'universitad da Friburg ed ha concludì ses studi l'onn 1994 cun il "dr. phil." Lura ha Coray lavurà sco collavuratura scientifica, l'emprim, tranter il 1995 ed il 2001, a l"'Institut de journalisme et des communications sociales" da l'universitad da Friburg e suenter, dal 2002 fin il 2003 tar il "Dienst für Sprach- und Kulturgemeinschaften" da l'Uffizi federal da cultura a Berna. Dal 2001 fin il 2007 era ella en pli assistenta tar la professura per filologia rumantscha a l'universitad da Turitg. Là ha ella promovì cun la lavur enconuschenta "Von der Mumma Romontscha zum Retortenbaby Rumantsch Grischun" ch'è cumparida l'onn 2008 en furma da cudesch. Dapi il 2010 lavura ella sco lectura scientifica e docenta vi da la "Facoltad filosofica I (rumantsch)" da l'universitad da Turitg.




</doc>
<doc id="9638" url="https://rm.wikipedia.org/wiki?curid=9638" title="Intensitad (terratrembel)">
Intensitad (terratrembel)

L'intensitad macroseismica è in mesira per inditgar ils effects d'in terratrembel sin persunas, edifizis e la cuntrada en ina zona limitada. L'intensitad sa basa sin observaziuns da persunas en las zonas pertutgadas, ozendi èsi dentant era pussaivel da la mesirar cun indrizs tecnics. Per il solit (ma betg adina) è l'intensitad d'in terratrembel il pli ferm en la zona da l'epicenter e sa sminuescha cun distanza creschenta.

L'intensitad macroseismica vegn inditgada sin scalas a plirs stgalims. En l'Europa dovr'ins actualmain la "Scala macroseismica europeica" en la versiun dal 1998 (EMS-98) ed en il Stadis Unids ina versiun modifitgada da la "Scala da Mercalli", che omaduas han dudesch stgalims. L'Uffizi meteorologic dal Giapun (JMA) fa diever d'in'atgna scala, la "Scala JMA", che ha set stgalims.

Emprovas temprivas per la classificaziun da terratrembels hai gia dà en il 18avel tschientaner. L'onn 1789 ha Pompeo Schiantarelli dissegnà dasper numerus maletgs dals effects dal terratrembel da Messina dal medem onn era ina charta da la zona pertutgada e l'onn 1788 ha Domenico Pignatoro elavurà ina scala a tschintg stgalims per descriver ils effects dal medem event. In'autra scala pauc derasada era quella da P.N.C. Egen che l'onn 1828 ha descrit ils effects d'in terratrembel en la Belgia.


</doc>
<doc id="9651" url="https://rm.wikipedia.org/wiki?curid=9651" title="Johann Schneider-Ammann">
Johann Schneider-Ammann

Johann Niklaus Schneider-Ammann è in cusseglier federal e il schef dal Departament federal d'economia.


</doc>
<doc id="9652" url="https://rm.wikipedia.org/wiki?curid=9652" title="Simonetta Sommaruga">
Simonetta Sommaruga

Simonetta Sommaruga è ina cussegliera federala e la schefa dal Departament federal da giustia e polizia.


</doc>
<doc id="9658" url="https://rm.wikipedia.org/wiki?curid=9658" title="Anna Maria Bacher">
Anna Maria Bacher

Anna Maria Bacher (* 1947 a Grovella/Gurfulu, Piemunt, Italia) è ina poetessa che scriva en il dialect gualser da la Val Formazza ("Pumattertitsch") e per talian.

Anna Maria Bacher è naschida il 1947 a Grovella/Gurfulu (vischnanca da Formazza/Pomatt) en la Val Formazza/Pomattertal, ina vallada da lingua gualsra en il Piemunt talian. Suenter la furmaziun vi dal "Collegio Rosmini" a Domodossola, ha ella dà scola primara a Ponte/Zumstägg en sia vallada natala, nua ch'ella viva oz cun sia famiglia. Dapi ses pensiunament s'engascha ella en l"'Associazione Walser" per la conservaziun da la lingua e cultura gualsra en la Val Formazza.

Dapi il 1983 ha ella publitgà pliras rimnadas da poesias en lingua gualsra e taliana, cun translaziuns en tudestg da scrittira da Kurt Wanner. Varsaquantas da sias poesias èn vegnidas mess en musica da Peter Roth, Heinz Holliger, Martin Derungs e Thüring Bräm. Ultra da quai ha ella publitgà plirs artitgels davart la vita e la cultura dals Gualsers en la Val Formazza en diversas revistas.




</doc>
<doc id="9659" url="https://rm.wikipedia.org/wiki?curid=9659" title="Corina Casanova">
Corina Casanova

Corina Casanova è member dal chanzlia federala en la funcziun da chanceliera federala.


</doc>
<doc id="9665" url="https://rm.wikipedia.org/wiki?curid=9665" title="Giancarlo Antognoni">
Giancarlo Antognoni

Giancarlo Antognoni (* Marsciano, 1. avrigl 1954) es ün ex-ballapeist taliaun, giuveder dal center dal champ. Dal 1982 ho'l guadagno il champiunedi mundiel cun la squedra naziunela da ballapè da l'Italia. El ho spais tuot sia carriera taliauna da ballapeist da professiun in l'ACF Fiorentina duraunt ils decennis Settaunta ed Ochaunta dal 20. tschientiner.

Antognoni giuvaiva già a 16 ans in ün'equipa da "Serie D" taliauna, l'Asti Ma.Co.Bi.; düraunt sieu prüm champiunedi (1970/71) fet el 6 matschs, ma già la stagiun zieva giuvaiva'l fich suvenz dal cumanzamaint da la partida.

L'ACF Fiorentina, squedra da "Serie A", cumpret Antognoni dal 1972; il giuven giuveder debütet cun sia nouva equipa als 15 october 1972 i'l matsch Hellas Verona-ACF Fiorentina, vint da la "Viola" da Firenza 2-1: Antognoni giuvet culla maglia numer 7. In seguit dvantet Antognoni il "leader" da l'equipa da Firenza, da la quêla vstit la maglia numer 10 düraunt quindesch ans e füt püssas voutas il chapitauni.

Dal 1981 pervi d'ün accidaint da gö cul goli dal Genoa CFC Silvano Martina as rumpet Antognoni il cupigliun; sieu fled as fermet, e'l giuveder cumanzet darcho a respirer be grazcha a l'agüd da meidis e massörs da las duos squedras. Zieva trais ans vet el ün oter accidaint cun Luca Pellegrini da l'UC Sampdoria (l'otra equipa da Genua: quasi ün spass dal destin), chi provochet la fractura da l'üss dal vantrigl. Zieva sieu seguond accidaint, schabain ch'Antognoni füss guarieu, faiva il treneder da la Fiorentina Aldo Agroppi giuver suvenz Roberto Onorati impè dad el; per que ün di gnit Agroppi assaglieu dad ün pêr fans.

Antognoni abandunet Firenza a fin champiunedi 1986/87: düraunt 15 stagiuns culla "Viola" ho'l piglio part a 341 matschs, fat 61 gols e guadagno ün Coppa Italia (1974/75) ed üna Coppa da Liga Italo-inglais (1975/76). Zieva get el a Losanna, inua ch'el giuvet illa squedra dal lö düraunt duos ans.

Als 25 avrigl 1987 glivret el da giuver. Sia "partida d'adieu" füt ün matsch da beneficenza traunter la naziunela taliauna champiun dal muond 1982 ed üna squedra internaziunela furmeda dals meglders ballapeists; a la partida, giuveda i'l stadion "Artemio Franchi" da Firenza, pigliettan part 40.000 spectatuors.

Antognoni ho giuvo 73 voutas illa squedra naziunela da ballapè da l'Italia ed ho fat 7 gols. Sieu prüm matsch füt Pajais Bass-Italia 3-1 als 20 november 1974, l'ultim füt Tschecoslovachia-Italia als 16 november 1983.

El ho piglio part duos voutas al champiunedi mundiel da ballapè: dal 1978 in Argentina e dal 1982 in Spagna, inua ch'el vaindschet il turnier eir sch'el nu giuvet il finel pervi d'ün accidaint.

Zieva avair glivro sia carriera scu ballapeist, dvantet Antognoni ün dals mneders da la Fiorentina. Illas ultimas partidas dal champiunedi 1992/93 substituit el il treneder Aldo Agroppi insembel cun Luciano Chiarugi, ma tuottüna get la squedra "Viola" in "Serie B".

Antognoni restet tar l'amministraziun da la Fiorentina fin 2001; zieva vet el ün incharg da mneder pellas squedras naziunelas da giuvens da l'Italia.





</doc>
<doc id="9672" url="https://rm.wikipedia.org/wiki?curid=9672" title="Parschùn da Riòlta">
Parschùn da Riòlta

La parschùn da Riòlta ca satgata a Riòlta, egna culegna agl vaschinadi da Tgazas an Tumleastga, e dasper igl "Sennhaus" a Cuira egna da duas parschùns agl cantùn Grischùn.

Gl'on 1840 e la "tgea da lavur sfurzada" vagnida avierta agl casti episcopal da Farschno. Quella e vagnida stgafida par «umans paupers ch'èn abels da lavurar, ch'èn dentant suttamess a la laschentadad ed al batlegim».

Digls 1851 antocen igls 1855 e vagnida biageada sen igl madem bagn igl "stabiliment da correcziun per dunnas e per umens alcoholics, schlaschads e labils". Gl'on 1919 e vagnieu aviert gl"'asil da Riòlta", tras igl qual e vagnida fatga la seperaziùn da parsùnas cun malzognas cronicas e da delinquents an execuziùn digl castitg.

Digls 1948 davent â'gl betga ple nigna partiziùn da dunas. Gl'amprem da schaner 1991 e la parschùn da Riòlta vagnida separada da la clinica psiciatrica Bavragn, ca vean da lura davent manada autonomameing.



</doc>
<doc id="9679" url="https://rm.wikipedia.org/wiki?curid=9679" title="Muntogna da Schons">
Muntogna da Schons

La Muntogna da Schons (tudestg "Schamserberg") satgata sen la vart sidorientala digl Pez Bavregn sen la spunda occidentala da la Val Schons agl cantùn Grischùn an Svizra.

A la Muntogna da Schons satgatan sen 1100 tocen 1200 meters òlteztga la fracziùn "Casti" da la vischnànca da Casti-Vargistagn near las fracziùns "Pazen" a "Farden" da la vischnànca da Donat. Sen la Muntogna da Schons sura tgat'ign sen var 1500 meters igls vitgs Lon, Maton a Vargistagn.

Igl lungaitg tradiziunal digls avdànts e igl rumàntsch sutsilvan. Oziglgi e dantànt igl tudestg lungaitg ufizial.

Antocen igl tains medieval tardiv viveva sen la Muntogna egn cumegn da purs libers, igls schinumnos «Libers sen la Muntogna»; anzaquànts privilegios avdavan sen igl funs da la val. Las baselgias da Lon a Maton vignan numnos igl on 831 par l'amprem'eada; igls 1204 vignan mazunos igls "homines liberos de Saxammo". Agl cuntract da pasch digls 1428 trànter Clavena ad igls vaschinadis da la Val Schons cumpara igl mastral digl cumegn da la Muntogna cun egn aigen sigil.

Perveda la dartgira bassa pudevan igls Libers sen la Muntogna dezider autonomameing davart l'utilisaziùn da gòlds, pastgiras ad alps. Igl liac da radunànza eara Maton. La dartgira òlta sutasteva agls suverans comitals an la Val Schons.

Suainter la Faida da Schons digls 1451/52 a la liberaziùn da la val digls dretgs feudals igls 1458, en igls Libers sen la Muntogna s'unids cun igl cumegn da Schons.

Las baselgias pintgas sen las spundas da la Muntogna da Schons en degnas d'egna visita. An las baselgias da Casti a Clugén satgatan maletgs digl "maister da Vuorz".

Da stad e la Muntogna da Schons egna regiùn da viander populara, d'unviern â'gl egna vasta reet da veias da scursalar cun radund 12 kilometers da veias preparadas.



</doc>
<doc id="9685" url="https://rm.wikipedia.org/wiki?curid=9685" title="Pùnt Valtschiel">
Pùnt Valtschiel

La pùnt Valtschiel e egna pùnt da strada d'egn veial an betùn armo ca satgata agl cantùn Grischùn an Svizra. Ella colia igls vaschinadis Donat a Casti.




</doc>
<doc id="9693" url="https://rm.wikipedia.org/wiki?curid=9693" title="Fögl d'Engiadina">
Fögl d'Engiadina

Il Fögl d'Engiadina è stà ina gasetta da l'emna rumantscha per l'Engiadin'Ota. Ella aveva ina tenuta liberalisanta e la finamira da «tgirar la lingua e la cultura rumantscha, oravant tut quella putera».

Il "Fögl d'Engiadina" è vegnì fundà l'onn 1857 dals reverendas Nicolo Kirchen, Gian Battista Tramèr e Janett Menni e redigì da Mathias Barblan e Simon Caratsch. Johann Thürr e Peter Caprez eran responsabels per la stamparia a Zuoz. L'emprim numer è cumparì il prim da schaner dal 1858.

Ulteriurs redacturs dal "Fögl" èn stads tranter auter Peter Conradin, Andreas Rudolf e Florian (von) Planta, Johann Rosius à Porta, Simon Tanner, Giachen Danz, Gian Fadri Caderas, Otto Töndury, Otto Schwarz, Enrico «Rico» Tung, Andrea Vital, Jon Guidon e Robert Ganzoni

Il 1940 ha il "Fögl d'Engiadina" fusiunà cun la "Gazetta Ladina" al "Fögl Ladin" che ha pli tard er incorporà "Il Giuven Jauer" ed è daventà uschia l'emprima gasetta che provedeva l'entira Engiadina e Val Müstair.

Il "Fögl d'Engiadina" è ina da las gasettas – e fin ussa l'unica gasetta rumantscha – ch'èn vegnidas digitalisadas en il project da digitalisaziun da la Biblioteca naziunala svizra. La digitalisaziun è il resultat d'ina cooperaziun tranter la Biblioteca naziunala e la Biblioteca Chantunala dal Grischun. Disponiblas èn las annadas 1887 fin 1939. Dal temp avant il 1887 n'han ins gì avunda numers, uschia che la Biblioteca naziunala ha relaschà in appel da metter a disposiziun singuls numers u entiras annadas da quel temp.

Las annadas 1859, 1860, 1861 (senza ils emprims trais numers) e forsa autras èn disponiblas sin Google Books.



</doc>
<doc id="9704" url="https://rm.wikipedia.org/wiki?curid=9704" title="Scoula ota ecclesiastica da Wuppertal e Bethel">
Scoula ota ecclesiastica da Wuppertal e Bethel

La scoula ota ecclesiastica da Wuppertal e Bethel (suottitel agiunt ufficielmaing "scoula ota per baselgia e diaconia") es üna scoul’ota scientifica a Wuppertal ed a Bethel sper Bielefeld in Germania dal vest. Ella es in possess da las baselgias evangelicas in terra renana ed in Vestfalia. Il pajais federel tudas-ch Rain dal Nord-Vestfalia arcugnuoscha ils examens da stüdis da l’instituziun chi’d es independenta. 

La scoula as cumpuona da duos instituziuns parcielas: d'üna vart dal center teologic a Wuppertal, da l'otra vart dal lö a Bethel chi'd es specialiso in cumpetenzas da diaconia.

La scoula spordscha divers stüdis da teologia e da diaconia (düraunt cha la pedagogica religiusa mauncha). La scoula cooperescha lotiers cun las universiteds da Wuppertal e da Bielefeld. La scoula ho il dret da surder las degniteds da promoziun e da habilitaziun.

La scoula ota ecclesiastica giuvaiva üna rolla importanta i’l cumbat da baselgia düraunt il temp dal naziunelsocialissem. Fundo dal 1935 scu ün lö da scolaziun da ravarendas per la Baselgia confessaunta, gniva la scoula scumandeda e scholta già immediatamaing al di da la fundaziun tres la "pulizia secreta da stadi". La scoula pudaiva exister inavaunt illegalmaing fin als prüms ans da la seguonda guerra mundiela.

La vöglia e la decisiun da funder la scoula ota i'l spazi da la baselgia vaiva da chefer cun la pratscha dal stadi naziunelsocialist da dominer viepü las faculteds teologicas e da guadagner influenza sün la scolaziun da ravarendas. Ultra da que pruvaiva la gruppa dals uschedits "cristiauns tudas-chs" da refurmer la baselgia seguond las ideas da l'ideologia dominanta da quel temp e dimena tenor il principi da mneder.

Impustüt il center teologic a Wuppertal s'inclegia in la tradiziun da la teologia da Karl Barth e cultivescha sia ierta spiertela.



</doc>
<doc id="9711" url="https://rm.wikipedia.org/wiki?curid=9711" title="Clinica Waldhaus">
Clinica Waldhaus

La Clinica Waldhaus en il Loequartier a Cuira è dasper la Clinica Beverin sper Cazas in da dus ospitals da psichiatria acuta en il Grischun. Ella vegn gestiunada dals Servetschs psichiatrics dal Grischun.

Dasper la psichiatria acuta datti en la Clinica Waldhaus er ina partiziun da psichiatria da reabilitaziun ed ina staziun da psicoterapia staziunara. En la chasa sa chatta er ina clinica da tinnitus. Ina purschida ambulanta è la "Memory-Klinik" che s'occupa da sintoms d'emblidusadad cronica.

La Clinica Waldhaus è in dals exponents ils pli marcants da la "Gründerzeitarchitektur" da la fin dal 19avel tschientaner a Cuira. Impurtant è qua surtut l'architectura da la cuntrada: I han renunzià a mintga tip da cuvriment, las vias dal parc èn construidas ad artg. Quai posibilitescha da l'ina vart ina nova experientscha dal spazi evitond in sentiment da stretgezza e suttastritga da l'autra vart la tenuta averta da la clinica envers la citad e la societad, che a lez temp n'era betg incontestada.

L'emprim directur da la clinica è stà Josef Jörger, in medi da Val (GR).



</doc>
<doc id="9716" url="https://rm.wikipedia.org/wiki?curid=9716" title="Clinica Beverin">
Clinica Beverin

La Clinica Beverin è ina clinica da psichiatria acuta dals Servetschs psichiatrics dal Grischun. Ella collavura cun la Clinica Waldhaus a Cuira, che vegn gestida da la medema organisaziun purtadra.

La clinica ch'è vegnida numnada tenor la muntogna panoramica Piz Beverin è situada a Realta, ina culegna en la vischnanca da Cazas en Tumleastga. En vischinanza directa sa chatta la praschun da Realta cun la quala la Clinica Beverin partiva decennis d'istorgia, avant ch'ella è daventada autonoma l'onn 1991.

La clinica tracta creschidas tranter 18 e 65 onns cun tuts tips da malsognas e disturbis psichics.

Il persunal da la Clinica Beverin vegn scolà tranter auter al Center da furmaziun per la sanadad ed ils fatgs socials a Cuira.



</doc>
<doc id="9737" url="https://rm.wikipedia.org/wiki?curid=9737" title="Karl Barth">
Karl Barth

Karl Barth (* 10 da meg 1886 a Basilea; † 10 da december 1968 a listess lö) d'eira ün teolog refurmo e vela scu ün "patrun da baselgia" dal 20evel tschientiner.

Dal 1911 fin a 1921 d'eira Barth in uffici scu ravarenda da la plaiv refurmeda a Safenwil i'l chantun Argovia. Zieva ch'el vaiva publicho il "commentari a la charta als Romauns" gniva'l clomo sülla professura d'onur a Göttingen in Germania da Nord. 1925 ho'l accepto üna clameda vers Münster in Vestfalia. Lo restaiva'l fin 1930 cur ch'el ho müdo a Bonn sün üna plazza scu ün professer ordinari.

Dal 1935 stuvaiva Barth returner a Basilea. El vaiva refüso da discuorrer il saramaint dals ufficiants sün Adolf Hitler (el pretendaiva da fer que be cul agiunt "per taunt ch'eau se scu cristiaun evangelic ..."). Medemmamaing vaiva Barth criticho il taschair da la baselgia in fatscha al principi da la persecuziun dals Güdevs.

A la faculted teologica da Basilea daiva Barth instrucziun academica fin a 1962, perfin auncha zieva l'ir in pensiun minchataunt fin cuort avaunt sia mort.

Düraunt 35 ans mantgnaiva Barth üna relaziun da triangul ambiziusa cun sia duonna "Nelly naschida Hoffmann", cun la quela el vaiva tschinch iffaunts, d'üna vart e da sia ameda "Charlotte von Kirschbaum" da l'otra vart. Von Kirschbaum lavuraiva scu sia assistenta scientifica.

L'ouvra prinicipela da Karl Barth es sainza dubi la "Kirchliche Dogmatik" (= dogmatica ecclesiastica) chi cumparaiva traunter 1932 e 1968 cumpigliand 30 toms e chi restaiva na accumplida. Pervi da sia grossezza voluminusa e da la culur da la liadüra vain'la eir nomneda "Moby Dick" memorisand la balena alva legendara.



</doc>
<doc id="9739" url="https://rm.wikipedia.org/wiki?curid=9739" title="Dietrich Bonhoeffer">
Dietrich Bonhoeffer

Dietrich Bonhoeffer (* 4 da favrer 1906 a Breslau; † 9 d'avrigl 1945 i'l champ da concentraziun a Flossenbürg) d'eira ün teolog luteraun ed ün martir da la cretta cristiauna suot l'ideologia naziunelsocialista dal uschedit "Terz Reich" in Germania.

Traunter 1933 e 1945 gniva Bonhoeffer considero scu ün commember prominent e profilo da la Baselgia confessaunta. A's vezzaiva a Bonhoeffer eir per ün da quels chi pruvaivan activamaing d'organiser resistaunza cunter il naziunelsocialissem. 

Al principi dals ans trenta d'eira Bonhoeffer assistent scientific a la faculted teologica a Berlin e spordschaiva seminaris e prelecziuns.

Daspö avrigl 1933 s'exprimaiva Bonhoeffer in möd cler cunter las acziuns anti-güdevas dal stadi naziunelsocialist. 
Infra la baselgia s'ingaschaiva'l cunter ils "cristiauns tudas-chs" e concretamaing cunter il paragraf d'ariaun, tenor il quêl güdevs battagios nu pudaivan rester commembers da la baselgia evangelica e gnivan exclus, eir ravarendas in uffici.
Dal 1935 giaiva'l a la testa dal "seminari da predgia" da la baselgia confessiunanta a Finsterwalde al nordost da Berlin e mnaiva quist'instituziun in illegalted fin 1940. 
Cur cha las sumbrivas da la guerra s'augmantaivan viepü, pigliaiva'l part a la resistaunza intuorn il cunter-admiral "Wilhelm Franz Canaris". 1943 gniva'l miss in fermaunza zieva ch'el avaiva già il scumand da discuorrer publicamaing e da publicher. Immediatamaing aunz cha la guerra glivraiva, gniva Bonhoeffer executo sün cumand persunel d'Adolf Hitler.




</doc>
<doc id="9741" url="https://rm.wikipedia.org/wiki?curid=9741" title="Rudolf Bultmann">
Rudolf Bultmann

Rudolf Karl Bultmann (* 20 d'avuost 1884 a Wiefelstede; † 30 da lügl 1976 a Marburg) d'eira ün teolog evangelic chi dvantaiva renomno in connex da sieu programm da la dischmitologisaziun (tudas-ch "Entmythologisierung"). Bgers da sieus scolars fundavain üna "scoula da Bultmann" chi vaiva grand'influenza i'l protestantissem da Germania zieva la seguonda guerra mundiela. Insembel cun Karl Barth faiva'l al principi dals ans da vainch la müdeda davent da la "teologia liberela" no a la "teologia dialectica".

Dal 1921 fin a sieu pensiun faiva Bultmann da professur per il ram academic "Nouv Testamaint" a la faculted teologica a Marburg in Hessen.

Bultmann chatta our cha'ls evangelis dal Nouv Testamaint consistan da bgeras funtaunas. Cotres fuonda'l la "critica da fuorma" scu üna disciplina fundamentela da la scienzcha dal Nouv Testamaint. 

Gesu es per Bultmann da grand'importanza, ma sulettamaing scu il predgio e'l cret, na scu üna persuna istorica.




</doc>
<doc id="9742" url="https://rm.wikipedia.org/wiki?curid=9742" title="Chapella Sistina">
Chapella Sistina

La Chapella Sistina (talian "la cappella sistina") è in dals pli enconuschents stgazis culturals en il Vatican . Eregida tranter il 1475 ed il 1481 cuntegn ella plirs dals pli enconuschents maletgs dal mund (cunzunt las frescas da Michelangelo Buonarotti). La chapella è er il lieu el qual i vegn tegnì il conclave.

La chapella schai en vicinanza dal dom da s. Peder ed è collià cun quel sur la Scala Regia. Per turists e l'access dentant be pussaivel sur il museums vaticans.


</doc>
<doc id="9743" url="https://rm.wikipedia.org/wiki?curid=9743" title="Dom da s. Peder">
Dom da s. Peder

Il dom da s. Peder è ina baselgia catolica en il Vatican, che incurunescha la plazza da s. Peder monumentala.

Il dom da s. Peder tschaffa 20.000 persunas ed è cun ina surfatscha da 15.160 m² ina da las pli grondas baselgias dal mund.

Essend chapella papala, postada dasper il palazi papal Palazzo Apostolico, è la baselgia da s. Peder lieu dallas manifestaziuns principalas dal cult catolic, tranter autras las celebraziuns da Nadal, da Pasca ed ils ritus da l'emna sontga, da la proclamaziun dals novs papas e da las sepulturas dals defuncts, da l'avertura e la clusiun da giubelis e da la canonisaziun da novs sontgs.


</doc>
<doc id="9744" url="https://rm.wikipedia.org/wiki?curid=9744" title="Plazza da s. Peder">
Plazza da s. Peder

La plazza da s. Peder (talian: Piazza San Pietro) è la plazza davant il dom da s. Peder. Ella vegn stgaffida tranter il 1656 - 1667 è sa tgatta al l'ur da la cità veglia da Roma. La plazza fa part dal stadi dal Vatican e cunfina sur las collonas cun il stadi talian.


</doc>
<doc id="9745" url="https://rm.wikipedia.org/wiki?curid=9745" title="Søren Kierkegaard">
Søren Kierkegaard

Søren Kierkegaard (* 5 da meg 1813 a Copenhagen; † 11 da november 1855 a listess lö) d'eira ün danais teolog protestant e scriptur religius e filosofic. El vain considero scu ün antecessur u perfin scu il fundatur da la filosofia d'existenza.

Per la granda part cumpilaiva'l sieus isegs suot pseudonims. S'ingaschand per ün retuorn als origens dal cristianissem, giaiva sia polemica viepü cunter la cristianited da sieu temp ed impustüt cunter ils rapreschantants da la baselgia da stedi in Danemarc scu p.ex. l'ovas-ch "Jacob Peter Mynster".

Sieu adversari principel d'eira il filosof berlinais e penseder dal "idealissem tudas-ch" Georg Wilhelm Friedrich Hegel. L'imbüttamaint da Kierkegard tunaiva cha'l penser objectivistic ed in sistems totels arteficiels falla la vaira situaziun dal umaun causa ch'ella saja concreta. 
El svess ho inclet sia operiusited scu scriptur uschè cha'l fo listess scu ün meidi davaunt il let d'ün amalo. Sias scrittüras vöglian esser medicina.
Sieu möd da bader e da descriver ils stedis da l'orma antecipescha suvenz ponderaziuns da la psicologia moderna.




</doc>
<doc id="9747" url="https://rm.wikipedia.org/wiki?curid=9747" title="Georg Wilhelm Friedrich Hegel">
Georg Wilhelm Friedrich Hegel

Georg Wilhelm Friedrich Hegel (* 27 d'avuost 1770 a Stuttgart; † 14 da november 1831 a Berlin) d'eira ün filosof tudas-ch chi dominaiva la disciplina a las faculteds europeicas düraunt la prüma mited dal 19evel tschientiner scu'l rapreschantant principel dal "idealissem tudas-ch".

La filosofia da Hegel es ourdvart ambiziusa. Ella voul interpreter na damain cu l'intera realted cun tuottas fuormas d'apparentscha ed edificher detagliedamaing ün sistem universel. 

Zieva la mort da Hegel as separaivan sieus aderents in duos scoulas: d'üna vart "ils Hegeliauns da dretta" e da l'otra vart "ils Hegeliauns da schnestra". Ils ultims critichaivan la rolla da la filosofia hegeliauna da stabiliser il stadi prussiaun cunter movimaints progressivs u revolutionaris. Suot ils scolars penda our Karl Marx chi as basaiva sün Hegel.

In opposiziun a la filosofia sistematica staiva dal prüm davent üna direcziun chi dvantaiva cuntschainta pü tard suot il nom "filosofia d'existenza". Ün dals exponents ils pü importants d'eira il danais Søren Kierkegaard.

L'ouvra la pü extaisa: 

In vista a l'enciclopedia es l'ouvra cumpletta structureda seguaintamaing:

I. Wissenschaft der Logik = scienza da logica (1812–16, surlavureda 1831)

II. Naturphilosophie = filosofia da natüra

III. Philosophie des Geistes = filosofia da spiert



</doc>
<doc id="9752" url="https://rm.wikipedia.org/wiki?curid=9752" title="Immanuel Kant (puter)">
Immanuel Kant (puter)

Immanuel Kant (* 22 d'avrigl 1724 a Königsberg (Prussia); † 12 da favrer 1804 a listess lö) d'eira ün filosof tudas-ch i'l temp da sclerimaint. Infra la filosofia europeica vala'l scu ün dals scienzos ils pü importants.

Sia ouvra principela "La critica da la radschun netta" (originel tudas-ch "Die Kritik der reinen Vernunft") dvantaiva epocela pel svilup da l'istorgia dal spiert umaun. Cun quist cudesch cumainza insè la filosofia moderna in ün sen specific. In quist connex fundaiva Kant üna nouva disciplina scu il minz da la filsofia, la teoria da cugnuschentscha chi definischa las pussibilteds ed ils cunfins da la radschun. La metafisica anteriura, chi speculaiva sur da chosas dadour temp e spazi, gniva cutres desdrüida tuottafat.




</doc>
<doc id="9754" url="https://rm.wikipedia.org/wiki?curid=9754" title="Arthur Schopenhauer">
Arthur Schopenhauer

Arthur Schopenhauer (* 22 da favrer 1788 a Danzig; † 21 da settember 1860 a Francfurt al Main) d'eira ün filosof, scriptur e magister da scoul'ota in Germania. 

La doctrina da Schopenhauer es caracteriseda d'ün voluntarissem. Que voul dir cha la vöglia giuva üna rolla decisiva in sia incletta dal muond e na la radschun. Sia filosofia d'eira magari independenta e vain nomneda pel solit scu "idealissem subjectiv".
Schopenhauer svess vezzaiva a se svess scu il scolar il pü consequent dad Immanuel Kant. 

In reguard al umaun d'eira Schopenhauer da l'avis cha'l pessimissem saja la posiziun la pü adatteda per incleger l'esser inandret. L'egoissem dominescha a l'umaun. Be la cumpaschiun po güder our almain parzielmaing.


„Cumpaschiun cullas bes-chas tuocha insembel cun la bunted dal caracter telmaing cha's suos-cha pretender cun tschertezza, cha quel chi'd es crudel vers bes-chas, nu po esser ingün umaun bun."



</doc>
<doc id="9757" url="https://rm.wikipedia.org/wiki?curid=9757" title="Philipp Melanchthon">
Philipp Melanchthon

Philipp Melanchthon, "il nom da famiglia es greciso tenor l'üsaunza da quel temp, oriundamaing Philipp Schwartzerdt" (* 16 da favrer 1497 a Bretten; † 19 d'avrigl 1560 a Wittenberg), d'eira ün umanist chi pigliaiva part a la refurmaziun. Sper Martin Luther d'eira'l la testa da la refurma da la baselgia in Germania. Pervi da sia furmaziun universela gniva'l nomno "praeceptor Germaniae" (in lingua latina per "magister da la Germania").

Da natüra paschaivla e fich cultivo, pruvaiva Melanchthon adüna da fabricher punts e'ls mantegner traunter las confessiuns chi as fuormaivan düraunt ils ultims decennis da sia vita.

Pervi da sia paschaivlezza e prontezza da fer cumpromiss rendaiva'l critica veementa impustüt dals luterauns severs, dals uschedits "gnesioluterauns" (dal grec; voul dir "ils vairs luterauns").

La scrittüra da confessiun la pü importanta da la baselgia luterana, la "Confessio Augustana", es ün'ouvra da Philipp Melanchthon. Quist'ouvra gniva surdeda al imperatur "Carl V." sülla radunanza da la "dieta imperiela" dal 1530. 

Scu l'ouvra principela dogmatica da Melanchthon valan ils "Loci communes rerum theologicarum" (latin; per rumauntsch "lös cumünels da las chosas teologicas") dal 1521. Els daron la basa futura per üna teologia sistematica dal protestantissem. Medemmamaing daune perdütta da la furmaziun classica scolastica da Melanchthon in definand tuottas chosas uschè exactamaing scu pussibel.



</doc>
<doc id="9769" url="https://rm.wikipedia.org/wiki?curid=9769" title="Paul Gerhardt">
Paul Gerhardt

Paul Gerhardt (* 12 da meg 1607 a Gräfenhainichen i'l electuret Saxonia; † 27 da meg 1676 a Lübben (God da Spree)) d'eira ün teolog luteraun. El vain considero scu ün dals poets da chanzuns spirituelas ils pü importants i'l spazi dal protestantissem. 

Gerhardt d'eira contemporaun da la "guerra da trent'ans".
El survivaiva a sia muglier "Anna Maria" e quatter da tschinch iffaunts. Melgrô da sieu destin greiv restaiva'l da bun anim e d'eira ün chüreder stimo da las ormas, impustüt tres sias chanzuns chi reguardan a bod tuottas situaziuns da vita umauna.

L'an 1666 refüsaiva Gerhardt scu ün luteraun consequent a suottascriver ün edict da toleranza decreteda e cumandeda a tuots ravarandas sül territori brandenburgais dal prinz dal elet dal pajais, "Johann Sigismund" (ün convertit chi s'ho volt davent da la confessiun luterauna vers la confessiun calvinistica). In seguit perdaiva'l l'uffici dal ravarenda in sia plaiv e stuvaiva bunduner sia raspeda.


Aint il Coral engiadinais as chatta üna pruna da chanzuns da Paul Gerhardt, per la granda part tradütta da "Gion Gaudenz", pü bod düraunt 34 ans ravarenda refurmo a Puntraschigna vi da la baselgia San Niculò



</doc>
<doc id="9779" url="https://rm.wikipedia.org/wiki?curid=9779" title="La Plaiv">
La Plaiv

La Plaiv è ina regiun dal chantun Grischun en il nordost da l'Engiadin'Ota tranter La Punt-Chamues-ch e S-chanf. Il num "La Plaiv" s'explitgescha cunqaui che la cuntrada è pli u main congruenta cun l'anteriura plaiv da Zuoz cun la baselgia da San Luzi en il center.

La cuntrada La Plaiv è il resultat da la rivalitad tranter Samedan e Zuoz en il temp medieval tardiv e da la separaziun da l'Engiadin'Ota l'onn 1438 en dus cumins cun cunfin tar la Funtauna Merla sper l'anteriura culegna Las Agnas.

Oz sa commerzialisescha La Plaiv sco „das andere Engadin“ ("l'autra Engiadina") en cuntrast cun las destinaziuns turisticas principalas enturn San Murezzan, ils lais da l'Engiadin'Ota e la regiun dal Bernina.



</doc>
<doc id="9781" url="https://rm.wikipedia.org/wiki?curid=9781" title="Protestantissem">
Protestantissem

Protestantissem significha üna gruppa da baselgias e raspedas infra il cristianissem chi derivan dal 16evel tschientiner ed as collian culla refurmaziun. Ils aderents dal protestantissem sun "ils protestants". Quist pled vain druvo in Svizra ed i'l territori rumauntsch sinonimamaing cun "refurmos", pü d'inrer cun "evangelics".

La noziun "protestants" deriva da la "protestaziun da Speyer" a Speyer in Germania in occasiun da la "dieta imperiela" dal 1529. Quella vouta protestaivan ils stedis evangelics cunter il schogliamaint da lur drets tres l'imperatur tudas-ch zieva ch'üna tscherta liberted in reguard a la tscherna da la confessiun i'ls pajais singuls vaiva valieu daspö trais ans. Medemmamaing daivan els perdütta da lur cretta.

Il protestantissem es caracteriso da la manchaunza d'ün cunfin traunter preirs e laics. Mincha battagio es immediat vers Dieu. La grazcha da Dieu operescha tuot, l'umaun nu so güder tal salvamaint. La cretta as fixa vi da las impromischiuns dal Segner dinuonder ch'ella artschaiva la tschertezza da salvamaint.

A nun es üngüna oneraziun da senchs straordinaris, bgeraunz sto Gesu Crist i'l center sulettamaing ed in möd exclusiv.

A's disferenzescha varquauntas lingias dal protestantissem chi as separaivan già i'l temp da la refuorma: l'ela dretta vain furmeda da las baselgias luteranas e refurmadas, l'ela schnestra dals battageders.

Ün fenomen dal temp modern es la creschentscha svelta da baselgias da Tschinquaisma impustüt in America latina, in Africa ed in parts dad Asia.



</doc>
<doc id="9782" url="https://rm.wikipedia.org/wiki?curid=9782" title="Cristianissem (puter)">
Cristianissem (puter)

Il cristianissem es la pü granda religiun universela cun var 2,3 milliards commembers sül muond inter.

Insembel cun giudaissem, la sour pü veglia, e cun l'islam, chi apparaiva pü tard, es il cristianissem üna religiun monoteistica caracteriseda da la cretta be in ün unic Dieu. Quistas trais religiuns fuorman la gruppa da las "religiuns abrahamiticas" chi integreschan ad Abraham in lur istorgias da fundaziun.

Il cristianissem es üna religiun missiunarica chi's drizza zieva il cumand da Gesu da Nazaret da fer deraser sieu evangeli fin als cunfins dal muond e suot tuots pövels.

I'l center da la cretta da tuottas confessiuns differentas infra il cristianissem sto la persuna da Gesu. El vain onuro scu il salveder chi ho chaschuno il reconciliamaint traunter Dieu e'ls umauns in forza da sia vita, da sia paschiun, da sia mort sülla crusch ed in vigur da sia resüstaunza dals morts zieva trais dis.

Gesu es medemmamaing vair umaun e vair Dieu. Scu l'ultim piglia'l part a la trinited divina insembel cun sieu bap celestiel e cul spiert sench.

Il cristianissem es preschaint in tuots pajais dapertuot sün tuot il muond. In Europa, in America da Süd e da Nord, in Africa centrela e da Süd, süllas filippinas ed in Australia es la granda part da la populaziun tradiziunelmaing cristiauna.
Ün stedi greiv ho'l cristianissem in bod tuots pajais islamics ed in Corea da Nord. Cu vegnan crettaivels dischavantagios, oppress u perseguitos.

Il cristianissem as parta in bgeras confessiuns, da las quêlas sun las pü importantas la baselgia catolica romauna in Europa da Süd (il papa domicilo i'l Vatican) e sül continent americauna latina, las baselgias ortodoxas in Europa d'Ost ed illa part asiata da Russia e'l protestantissem in Europa centrela e da Nord ed in America da Nord.



</doc>
<doc id="9783" url="https://rm.wikipedia.org/wiki?curid=9783" title="Giudaissem (puter)">
Giudaissem (puter)

Il giudaissem es la pü veglia religiun monoteistica. Listessamaing significha giudaissem eir il pövel güdev, sia cultura e sias üsaunzas.

Pel solit vain il giudaissem considero per üna religiun mundiela schabain cha sieus aderents sun be 13,5 milliuns sül muond inter. 7 milliuns güdevs staun in Israel, la granda part dal rest viva i'ls Stedis Unieus da l'America. 

La vita religiusa dal giudaissem as basa sülla "Bibgia hebraica" chi correspuondescha cul Vegl Testamaint dals cristiauns.

L'experienzcha oriunda e furmand tuot il svilup ulteriur dal giudaissem d'eira la deliberaziun dals güdevs our da l'Egipta i'l seguond millenni avaunt Cristus e la via tres il desert suot il mneder Moses. Moses svess s'inclegiaiva be scu ün instrumaint da quel Dieu chi s'ho fat palais suot il nom "jahwe" (hebraic, per rumauntsch "eau sun quel ch'eau sun"). Sül munt Sinai artschaiva'l Moses "ils desch cumandamaints" scu ün fundamaint da la vita futura cumünaivla.

Trauma collectiv pels Güdevs d'eira la destrucziun dal taimpel a Jerusalem l'an 70 zieva la naschentscha da Gesu. Da quel evenimaint davent gnivan ils Güdevs sternieus sül muond inter.

Düraunt la seguonda guerra mundiela gnivan mordragios var 5 milliuns Güdevs in champs da concentraziuns dals naziunelsocialists in Germania ed in pajais occupos da quels. 

Il stedi d'Israel modern s'inclegia svess scu ün lö patria pels Güdevs per saimper.

La lingua tradizunela dals güdevs es il hebraic chi gniva discurrida già i'l temp biblic aunz cha l'aramaic s-chatschaiva il hebraic scu la lingua populera. Hebraic restaiva però la lingua dal cult divin e dals scienzios e stüdgios, impustüt dals rabbiners scu ils porteders dal savair religius. 



</doc>
<doc id="9786" url="https://rm.wikipedia.org/wiki?curid=9786" title="Zaccaria Pallioppi">
Zaccaria Pallioppi

Zaccaria Pallioppi (* 2 da matg 1820 a Schlarigna; † 3 da matg 1873 en il medem lieu) è stà in giurist e perscrutader dal rumantsch dal Grischun. Pallioppi ha era scrit e traductà poesias ed aforissems.

Zaccaria Pallioppi è naschì sco figl dal giurist e filolog Jon Pitschen e sia dunna Chatrina, n. Zamboni. Cur ch'el aveva otg onns è mort ses bab, nov onns pli tard sia mamma. Dapi il 1828 enfin il 1833 ha Pallioppi frequentà l'Institut à Porta a Ftan, silsuenter ha el entschet il 1832 in emprendissadi sco pastizier a Turin. Tranter il 1835 ed il 1841 ha el frequentà il gimnasi a Cuira. Lura ha el fatg in emprendissadi sco giurist a Curia, Jena e Berlin. En quest temp ha el scuvert la nova scienza da la romanistica. Il 1844 ha el maridà Ursina Mengia Vicedomini.

Tranter il 1855 ed il 1857 era el landamma, dal 1857 enfin il 1859 deputà dal Cussegl grond dal Grischun e derschader da pasch. Il 1859 ha el bandunà il servetsch public ed è sa deditgà exclusivamain a ses studis filologics, en particular dal rumantsch ladin. Pallioppi è mort ils 3 da matg 1873 ed è vegnì sepulì ils 5 da matg sin il santeri da la baselgia San Gian sper Schlarigna.

Cun l"'Ortografia et ortoëpia del idiom romauntsch d'Engiadin'ota, compiledas per creschieus et scolars pü avanzos" ha el stgaffì il 1857 l'emprima ortografia putera ch'è vegnida renconuschida generalmain. Il 1868 è cumparida sia "Conjugazium del verb". Ella ha dà a l'idiom da l'Engiadin'Ota in fundament scientific e l'ha segirà ina prioritad sco lingua da scrittira visavi als auters idioms rumantschs.

Il 1858 ha el cumenzà la lavur vi da si'ovra principala, il "Dizionari dels idioms romauntschs d'Engiadin'ota e bassa, della Val Müstair, da Bravuogn e Filisur", ch'el n'ha betg pudì terminar. Cur ch'el è mort era be la secziun fitg vasta dal bustab A pronta per la stampa. Dals auters bustabs existivan sbozs detagliads, dals quals ins pudeva vesair che Pallioppi veseva tut ils dialects rumantschs e ladins sco unitads organics ch'el tractava uschè eguals sco pussaivel.

L'ediziun rumantsch-tudestga è vegnida cumplettada da ses figl, il reverenda Emil Pallioppi, e publitgada il 1895 en ina furma fermamain reducida ed adaptada al diever pratic e betg als basegns da la scienza. Il 1902 è cumparida l'ediziun tudestg-rumantscha. Mintga ediziun cumpiglia bunamain 900 paginas. In'ulteriura ovra cumplessiva, "Orts- und Eigennamen Rätiens", è restà manuscrit.





</doc>
<doc id="9792" url="https://rm.wikipedia.org/wiki?curid=9792" title="Friedrich Nietzsche">
Friedrich Nietzsche

Friedrich Wilhelm Nietzsche (* ils 15 d’october 1844 a Röcken sper Lützen; † ils 25 d’avust 1900 a Weimar) è stà in filosof, poet e filolog classic tudestg. 

Cun 24 onns è Nietzsche daventà professer per filologia classica a Basilea. Gia diesch onns pli tard ha el remess la professura pervi da malsognas ch’al han accumpagnà durant si’entira vita. A partir da quel mument è el viagià sco autur anc relativamain nunenconuschent e senza patria tras la Frantscha, l’Italia, la Germania e la Svizra. A partir da 45 onns ha el patì d’ina greva malsogna psichica. Per il rest da sia vita è el stà incapabel da lavurar e dependent da tgira. El è vegnì tgirà bel e bain in decenni da sia mamma e da sia sora, avant ch’el è mort cun 55 onns. Ch’el è daventà renumà l’entschatta dals onns 1890 n’ha el betg pli realisà conscientamain.

Oravant tut la filosofia da Schopenhauer ha impressiunà il giuven Nietzsche. Pli tard ha el analisà detagliadamain las opiniuns da quest filosof ch’èn savens vegnidas interpretadas falladamain sco pessimissem. A basa da l’occupaziun cun Schopenhauer ha Nietzsche tschentà en il center da sia filosofia in optimissem radical. Si’ovra crititgescha cleramain la morala, la religiun, la filosofia, la scienza e furmas da l’art. La cultura contemporana era en ses egls pli flaivla che quella da la Grezia antica. Cun sia critica ha Nietzsche adina puspè gì en mira la morala e la metafisica cristiana e platonica. El ha mess en dumonda la valur da la vardad insumma ed ha cunquai fullà via ad ideas filosoficas modernas e postmodernas. Er ils concepts da Nietzsche dal ‹suruman›, da la ‹voluntad a la pussanza› u dal ‹return etern› procuran fin oz per discussiuns ed interpretaziuns.

Il patratgar da Nietzsche ha gì effect lunsch sur la filosofia or e vegn fin oz interpretà e valità sin las modas las pli differentas. Sias publicaziuns n’han betg ina sistematica rigurusa; savens ha el duvrà l’aforissem per exprimer ses patratgs. Grazia a ses stil da prosa sco era grazia a sias poesias ed al stil liric e patetic dad "Also sprach Zarathustra" è el vegnì renconuschì era sco scriptur. L’interess biografic e psicologic per la persuna da Nietzsche è cleramain pli grond che tar auters filosofs. 

Friedrich Nietzsche è naschì ils 15 d’october 1844 a Röcken, in vitg datiers da Lützen en la provinza prussiana Sachsen, oz Sachsen-Anhalt. Ses geniturs eran il reverenda luteran Carl Ludwig Nietzsche (1813–1849) e sia dunna Franziska, nata Oehler (1826–1897). Dapi la refurmaziun en il 16avel tschientaner è la famiglia Nietzsche documentada a Sachsen sco evangelica. En las famiglias dal bab e da la mamma da Nietzsche devi blers spirituals protestants. Ses prenum ha ses bab dà ad el en onur dal retg prussian Friedrich Wilhelm IV, perquai che Nietzsche è naschì il 49avel di da naschientscha da quel.

La sora Elisabeth è naschida l’onn 1846. Suenter la mort dal bab trais onns pli tard e dal figl pli giuven Ludwig Joseph (1848–1850) è la famiglia ida a star a Naumburg. Bernhard Dächsel, ch’è daventà pli tard cusseglier da giustia, è daventà l’avugà dals fragliuns Friedrich ed Elisabeth.
Ils onns 1850 fin 1856 ha Nietzsche vivì en il "Naumburger Frauenhaushalt". El viveva là cun la mamma e la sora, cun la tatta e duas ondas da vart dal bab sco era cun la fantschella. Pir l’ierta da la tatta, morta l’onn 1856, ha pussibilità a la mamma d’affittar per sasezza ed ils uffants in’atgna abitaziun. Il giuven Nietzsche ha l’emprim frequentà ina scola da mats generala, ma è sa sentì là isolà. Sinaquai han ins tramess el en ina scola privata, nua ch’el ha chattà ses emprims amis da giuventetgna, Gustav Krug e Wilhelm Pinder, omadus mats da chasas bainvesidas. Suenter l’instrucziun privata ha el frequentà a partir da l’onn 1854 il Domgymnasium Naumburg. Damai che ses talent per linguas e roms da la musa è dà en egl gia là, ha el dastgà cuntinuar sia furmaziun da l’onn 1858 fin l’onn 1864 en l’internat renumà da Schulpforta. Qua ha el emprendì d’enconuscher ses amis Paul Deussen e Carl Freiherr von Gersdorff. Sias prestaziuns en scola eran fitg bunas. Durant ses temp liber scriveva el poesias e cumponiva chanzuns. Grazia a l’instrucziun ed a l’access a la litteratura ch’el ha gì a Schulpforta ha el pudì schlargiar considerablamain sia savida. Oravant tut è sa furmà qua ses maletg da l’antica – e cun quel è era creschida la distanza al mund restrenschì cristian da sia famiglia. En quel temp ha Nietzsche emprendì d’enconuscher il poet Ernst Ortlepp. La persunalitad da l’um ch’era antruras stà engaschà politicamain ha fatg gronda impressiun al mat senza bab. Ils scolasts che Nietzsche appreziava particularmain e cun ils quals el ha era gì contact suenter ses temp da scola eran Wilhelm Corssen, Diederich Volkmann, ch’è pli tard daventà rectur da la scola, e Max Heinze. Heinze è dil reminent daventà avugà da Nietzsche suenter che lez è vegnì avugà l’onn 1897.
Il semester d’enviern 1864/65 ha Nietzsche cumenzà a studegiar filologia classica e teologia evangelica a l’Universitad da Bonn, tranter auter tar Wilhelm Ludwig Krafft. Ensemen cun Deussen è el daventà commember da l’uniun studentica Frankonia. Quella ha el bandunà in onn pli tard, perquai che la vita d’uniun na plascheva betg ad el. Sper ses studi è el sa profundà en ovras dals giuvens Hegelians, per exempel "Das Leben Jesu" da David Friedrich Strauss, "Das Wesen des Christentums" da Ludwig Feuerbach u en las criticas da l’Evangeli da Bruno Bauer. Quai ha facilità sia decisiun da chalar cun il studi da teologia gia suenter in semester – malgrà che sia mamma è stada fitg trumpada. 

Nietzsche leva ussa sa concentrar cumplainamain sin la filologia classica, n’era dentant betg cuntent cun sia situaziun a Bonn. Essend che ses professer da filologia Friedrich Ritschl è ì a Leipzig e che ses ami Gersdorff aveva plans sumegliants, è era el ì a Leipzig. Ils onns vegnints è Nietzsche daventà il scolar preferì da Ritschl, quai malgrà che Nietzsche aveva favurisà a Bonn plitost ses concurrent Otto Jahn. Probablamain è Ritschl era stà in temp ina figura da bab per Nietzsche, avant che Richard Wagner ha occupà questa posiziun. 

L’october 1865, curt avant che Nietzsche ha cumenzà ses studi a Leipzig, ha el passentà duas emnas a Berlin tar la famiglia da ses ami da studi Hermann Mushacke. Il bab da quel, Eduard Mushacke, aveva fatg part ils onns 1840 d’in circul da debattas enturn Bruno Bauer e Max Stirner. Ins po supponer che Nietzsche è vegnì confruntà a chaschun da questa visita cun il cudesch renumà da Stirner "Der Einzige und sein Eigentum". Quai n’è però betg documentà istoricamain. En mintga cas ha Nietzsche cumenzà curt suenter a leger in filosof ch’era lunsch davent da Stirner e dal giuven hegelianissem: Arthur Schopenhauer. In ulteriur filosof ch’el ha scuvert durant ses temp a Leipzig è stà Friedrich Albert Lange e ses cudesch "Geschichte des Materialismus", cumparì l’onn 1866. En emprima lingia ha Nietzsche dentant cuntinuà ses studi filologic. Durant quels onns è ses commiliton Erwin Rohde daventà in bun ami da Nietzsche. 

Durant l’uschenumnada Guerra tudestga tranter la Prussia e l’Austria, ch’ha era gì lieu a Leipzig, aveva el anc pudì evitar da stuair far servetsch militar. L’onn 1867 è el dentant vegnì clamà sut las armas da l’artigliaria prussiana a Naumburg. Suenter in grev accident da chavaltgar il mars 1868 n’era el betg pli abel da prestar il servetsch. El ha tratg a niz il temp per scriver ulteriuras lavurs filologicas ch’el ha cuntinuà durant ses ultim onn da studi. Da grond’impurtanza è plinavant stà l’emprim inscunter cun Richard Wagner l’onn 1868. 

Sin recumandaziun da Friedrich Ritschl e Wilhelm Vischer-Bilfinger è Nietzsche vegnì elegì l’onn 1869 professer extraordinari per filologia classica a l’Universitad da Basilea, quai anc avant che survegnir sia promoziun honoris causa e si’abilitaziun. Era l’instrucziun al Gymnasium am Münsterplatz (Pädagogium) fascheva part da ses pensum. Sco sia enconuschientscha la pli impurtanta en la domena da la filologia considerava el la scuverta che la metrica antica sa basava mo sin la lunghezza da las silbas (princip quantitativ) entant che la metrica moderna accentuescha las silbas.
Sin agen giavisch han ins relaschà Nietzsche da la naziunalitad prussiana suenter ch’el aveva fatg midada a Basilea, uschia ch’el è stà il rest da sia vita senza naziunalitad. Durant la guerra tranter la Frantscha e la Germania dal 1870/1871 ha el servì per curt temp sco schuldà da sanitad sin la vart tudestga. Ma la fundaziun da l’Imperi tudestg e l’èra dad Otto von Bismarck ha el observà d’ordaifer e da l’entschatta ennà a moda sceptica.

A Basilea ha cumenzà l’onn 1870 l’amicizia cun ses collega Franz Overbeck, in professer da teologia ateist, ch’ha durà fin ch’il spiert da Nietzsche è sa stgirentà. Nietzsche appreziava er il collega pli vegl Jacob Burckhardt che tegneva però gentil- ma decididamain distanza dad el. 

Gia l’onn 1868 aveva Nietzsche emprendì d’enconuscher a Leipzig Richard Wagner sco era sia dunna futura Cosima. El admirava omadus profundamain ed era dapi ses temp a Basilea savens en visita en la chasa dal ‹maister› a Tribschen dasper Lucerna. Temporarmain ha Wagner recepì Nietzsche en ses ravugl il pli stretg, al appreziava dentant surtut sco propagandist per la fundaziun dal Festspielhaus da Bayreuth. 

L’onn 1872 ha Nietzsche publitgà "Die Geburt der Tragödie aus dem Geiste der Musik". Quest’emprima gronda ovra da Nietzsche n’han ses collegas – era Ritschl – per gronda part betg chapì, refusà e taschentà. Il motiv principal è bain che Nietzsche aveva remplazzà la metoda filologica exacta tras speculaziuns filosoficas. La polemica "Zukunftsphilologie!" da Ulrich von Wilamowitz-Moellendorf ha dentant procurà per ina curta cuntraversa publica, en la quala Rohde, entant professer a Kiel, e schizunt Wagner han prendì partida per Nietzsche. Nietzsche ha remartgà ch’el era pli e pli isolà en la filologia. Sinaquai è el s’annunzià l’entschatta da l’onn 1871 senza success per la professura filosofica a Basilea ch’era vegnida libra suenter la demissiun da Gustav Teichmüller; la professura ha surpiglià Rudolf Eucken.
Era las quatter "Unzeitgemässe Betrachtungen" (1873–1876), cun las qualas Nietzsche ha fatg critica da cultura influenzada da Schopenhauer e Wagner, n’han betg chattà il resun giavischà. En il conturn da Wagner aveva el entant emprendì d’enconuscher Malwida von Meysenburg e Hans von Bülow; plinavant ha l’amicizia cun Paul Rée cumenzà, la quala ha procurà ch’el è sa distanzià dal pessimissem cultural da sias emprimas ovras. Sia trumpada suenter l’emprim festival da Bayreuth il 1876, nua che la banalitad dal teater ed il public senza nivel al han fatg disgust, è stada il motiv per sa distanziar da Wagner. L’entschatta era el bain in aderent obedaivel da Wagner. Cun il temp ha el però cumenzà ad al refusar e la finala è el daventà in adversari radical dal cumponist. 

Cun la publicaziun da "Menschliches, Allzumenschliches" è l’alienaziun da Wagner e da la filosofia da Schopenhauer daventada evidenta. Era l’amicizia cun Deussen e Rohde era sfradentada cleramain. Durant quel temp ha el empruvà pliras giadas da chattar ina dunna giuvna e bainstanta, pronta da maridar. Oravant tut Malwida von Meysenburg ch’aveva surpiglià la rolla da mamma sustegneva quests plans – els èn dentant dads en l’aua.

Malsognas ch’el aveva dapi si’uffanza – el era da curta vesida, per part bunamain tschorv, pativa d’attatgas da migrena e da disturbis dal magun – èn vegnidas mendras ed han sfurzà el da prender congedis pli lungs da sia lavur d’instrucziun. L’onn 1879 ha el stuì sa laschar pensiunar, perquai ch’el aveva pli e pli savens attatgas cun dolurs dal chau e dals egls.

Sin la tschertga da cundiziuns climaticas optimalas per sminuir l’intensitad da sias malsognas, è Nietzsche viagià savens ed ha vivì fin l’onn 1889 sco autur liber en differents lieus. El viveva surtut da la pensiun ch’el retirava, survegniva dentant per part era contribuziuns finanzialas da ses amis. La stad passentava el il pli savens a Segl, l’enviern surtut en l’Italia (Genua, Rapallo, Turin) ed era a Nizza. Da temp en temp visitava el sia famiglia a Naumburg; pliras giadas è el sa dispità ed ha puspè fatg pasch cun sia sora. Ses anteriur scolar Peter Gast (atgnamain Heinrich Köselitz) è daventà temporarmain ina sort secretari privat. Köselitz ed Overbeck èn stadas per Nietzsche las persunas las pli fidadas.

Da la gruppa enturn Wagner aveva el surtut pudì mantegnair la relaziun cun Meysenbug ch’era ina sort protectura maternala per el. Ultra da quai aveva el contact cun il criticher da musica Carl Fuchs, l’emprim era cun Paul Rée. L’entschatta dals onns 1880 èn cumparidas las ovras "Morgenröte" e "Die fröhliche Wissenschaft", ulteriuras ovras en il stil aforistic da "Menschliches, Allzumenschliches". 
Grazia a Meysenburg e Rée ha el emprendì d’enconuscher l’onn 1882 Lou von Salomé. Nietzsche ha spert fatg plans da gronda muntada per la ‹trinitad› cun Rée e Salomé. Il punct culminant da quest’avischinaziun è stà in segiurn communabel da pliras emnas a Tautenburg. Durant quel temp aveva la sora da Nietzsche Elisabeth da survegliar Lou von Salomé. Malgrà ch’el stimava fitg Salomé considerava el la dunna main sco partenaria eguala, mabain plitost sco scolara talentada. El è s’inamurà en ella ed ha dumandà via lur ami communabel Rée sch’ella al veglia maridar; ma Salomé ha refusà. Tranter auter pervia d’intrigas d’Elisabeth è la relaziun cun Rée e Salomé ida en paglia l’enviern 1882/1883. Essend ussa puspè pli malsaun ed isolà – pervia da Salomé aveva el dispitas cun mamma e sora – è Nietzsche scappà cun patratgs da suicidi a Rapallo, nua ch’el ha scrit en be diesch dis l’emprima part da "Also sprach Zarathustra".

Suenter la ruptura cun Wagner e la filosofia da Schophenhauer aveva el be pli paucs amis. Ma era ses amis ils pli stretgs na chapivan betg il stil dal tuttafatg nov da "Zarathustra" e cuvrivan quai sin il pli cun curtaschia. Nietzsche era tuttavia conscient da quai e tgirava prest sia solitariadad, sa lamentava dentant era savens pervia da quai. Al plan da passar en la publicitad sco poet, ch’el aveva gì per curt temp, ha el renunzià. Dasperas aveva el paucs daners; ses cudeschs praticamain nagin che cumprava. La quarta part da "Zarathustra" ha el edì l’onn 1885 be pli sco squitsch privat en 40 exemplars ch’eran quintads per ‹tals ch’eran sa fatgs meritaivels per el›. Da quels ha Nietzsche regalà sulettamain set exemplars. 
L’onn 1886 ha el laschà squitschar sin agens custs "Jenseits von Gut und Böse". Cun quest cudesch e las segundas ediziuns da "Geburt", "Menschliches", "Morgenröte" e "Fröhliche Wissenschaft", cumparidas il 1886/87, considerava el si’ovra sco terminada per il mument. El sperava ch’el haja prest blers lecturs. Pelvair è l’interess per Nietzsche creschì ussa, schebain che quest process è ì fitg plaun e Nietzsche sez l’ha strusch remartgà.

Quels onns ha el emprendì d’enconuscher Meta von Salis e Carl Spitteler, plinavant è el sa scuntrà cun Gottfried Keller. L’onn 1886 era sia sora, entant maridada cun l’antisemit Bernhard Förster, emigrada en il Paraguay per fundar la colonia ‹germana› "Nueva Germania" – in’idea che Nietzsche considerava sco ridicula. En lur contact per correspundenza s’alternavan fasas da dispita e da reconciliaziun, persunalmain èn ils fragliuns dentant sa vesids puspè pir suenter il collaps da Nietzsche. 

Nietzsche aveva da batter vinavant cun attatgas dolurusas regularas, uschia ch’igl era nunpussaivel per el da lavurar a moda constanta. L’onn 1887 ha el scrit entaifer curt temp il pamflet "Zur Genealogie der Moral". El aveva ussa contact per correspundenza cun Hippolyte Taine, lura era cun Georg Brandes ch’ha fatg ils emprims referats davart la filosofia da Nietzsche a Kopenhagen l’entschatta da l’onn 1888. 

Il medem onn ha Nietzsche scrit tschintg cudeschs, per part sin basa da vastas notizias per l’ovra planisada "Der Wille zur Macht". Sia sanadad era sa meglierada temporarmain. La stad aveva el fitg buna luna. Ses texts e sias brevs a partir da l’atun 1888 laschan sminar che Nietzsche pativa in pau a la giada da grondaschia. Las reacziuns sin ses texts, surtut sin la polemica "Der Fall Wagner" da l’atun, ha el survalità senza mesira. A chaschun da ses 44avel anniversari è el sa decidì da scriver l’autobiografia "Ecce homo", quai suenter avair finì la "Götzen-Dämmerung" e l’"Antichrist", in’ovra ch’era vegnida tegnida enavos l’emprim. Il december ha el cumenzà ina correspundenza cun August Strindberg. Nietzsche carteva d’esser curt avant il success internaziunal ed empruvava da cumprar enavos sias scrittiras veglias da l’emprim editur. El planisava translaziuns en las linguas europeicas las pli impurtantas. Ultra da quai aveva el l’intenziun da publitgar la cumpilaziun "Nietzsche contra Wagner" e las poesias "Dionysos-Dithyramben". 

L’entschatta da schaner 1889 ha el gì in collaps spiertal a Turin. Curts texts, ils uschenumnads ‹cedels da sturnadad› ch’el trametteva a buns amis, però per exempel er a Cosima Wagner ed a Jacob Burckhardt, dattan cleramain perditga da questa sturnadad. Sco motiv per il collaps supponiv’ins ina paralisa progressiva sco consequenza da sifilis. Questa diagnosa ed il motiv per la malsogna da Nietzsche restan dentant dubitaivels fin oz.
Essend alarmà entras ils cedels da sturnadad drizzads a Burckhardt ed ad el sez ha Overbeck mess Nietzsche l’emprim en ina chasa da malsauns da spiert a Basilea. Davent da là ha sia mamma – Friedrich Nietzsche era entant cumplettamain malsaun da spiert – mess el en la clinica universitara psichiatrica a Jena che steva sut la direcziun d’Otto Binswanger. Julius Langbehn ha empruvà da curar Nietzsche suenter avair contactà sia mamma dad el anora; ma el n’ha betg gì success. L’onn 1890 ha la mamma la finala dastgà retschaiver ses figl a chasa a Naumburg. Da quel temp pudeva el bain manar curts discurs, sa regurdar da tscherts eveniments e scriver salids a la fin da brevs. El vegniva però savens suenter curt temp obsessiv u apatic e n’enconuscheva era betg pli ses vegls amis. 

Overbeck e Köselitz han l’emprim ponderà tge far cun las ovras che n’eran per part anc betg squitschadas. Köselitz ha cumenzà ad edir in’ovra cumplessiva. Il medem temp ha cumenzà per l’emprima giada l’influenza dal pensar da Nietzsche. 

Elisabeth Förster-Nietzsche è turnada suenter il suicidi da ses um l’onn 1893 dal Paraguay, ha laschà destruir ils toms ch’eran gia squitschads da l’ediziun da Köselitz, ha fundà l’archiv da Nietzsche e surpiglià pli e pli tant la controlla dal frar che duvrava tgira sco era da l’ediziun da sias ovras. Cun Overbeck ha ella gì ina gronda dispita, ma Köselitz ha collavurà cun ella. 

Nietzsche sez, cun il qual i gieva mender e mender, n’è betg pli vegnì a savair insatge da tut quai. Suenter la mort da sia mamma l’onn 1897 ha el vivì en la Villa Silberblick a Weimar, nua che sia sora tgirava el. Tscherts visitaders sco Rudolf Steiner avevan il privilegi da visitar il filosof dement. Suenter pliras attatgas è Nietzsche però daventà per part schirà ed el na pudeva ni star sin pes ni discurrer. Ils 25 d’avust 1900, en la vegliadetgna da 55 onns, è el mort en consequenza d’in malcostas e dad in’ulteriura attatga. El è vegnì sepulì dasper la baselgia da Röcken en la fossa da famiglia. 

Nietzsche ha cumenzà si’ovra sco filolog, veseva sasez dentant adina pli fitg sco filosof ni sco ‹pensader liber›. El vala sco maister da la furma curta aforistica e d’in stil da prosa captivant. Intgins interprets considereschan er ils cudeschs d’aforissems ch’èn apparentamain pauc structurads sco ‹cumponids› a moda inschignusa. Las ovras èn munidas cun in’acziun da basa, ina prefaziun ed in epilog, poesias ed in ‹gieu preliminar›. 

Sco strusch in auter pensader ha Nietzsche tschernì per sasez la libertad da la metoda e da la contemplaziun. Igl è perquai problematic da classifitgar sia filosofia a moda definitiva en ina tscherta disciplina. Nietzsche tracta ils problems da la filosofia baud sco artist, baud sco scienzià e baud sco filosof. Bleras parts da si’ovra pon ins era considerar sco psicologicas, er sche quest’expressiun ha pir survegnì pli tard sia muntada d’ozendi. Blers interprets han plinavant vesì ina stretga colliaziun tranter sia vita e si’ovra, uschia ch’ins ha perscrutà la vita e la persunalitad da Nietzsche bler pli fitg che quai ch’igl è il cas tar auters filosofs.

Ins parta savens il pensar e l’ovra da Nietzsche en tschertas periodas. La suandanta repartiziun sa basa en general sin Nietzsche sez ed è vegnida duvrada dapi la publicaziun da Lou Andreas-Salomé (1894) da bunamain tut ils interprets. 

I dat dentant intginas cruschadas e rupturas entaifer quest schema. Uschia ha Nietzsche agiuntà a las segundas ediziuns da "Geburt der Tragödie" e da "Fröhliche Wissenschaft" da 1887 ina prefaziun autocritica respectivamain in tschintgavel cudesch. Da grond’impurtanza è era l’ovra "Über Wahrheit und Lüge im aussermoralischen Sinne" dal 1872 ch’è pir vegnida publitgada postum. En quella ha Nietzsche anticipà blers da ses patratgs ch’el ha formulà pli tard. Intginas tematicas – per exempel la relaziun tranter art e scienza – ha Nietzsche adina tractà, schebain ch’el fa quai or da differentas perspectivas e chatta per part differentas respostas. 

Ultra da sias consideraziuns filosoficas ha Nietzsche era publitgà poesias, en las qualas el exprima ses patratgs filosofics baud a moda legra, baud a moda stgira e deprimida. Ellas han in connex cun las ovras prosaicas: "Idyllen aus Messina" (1882) è vegnida integrada en la segunda ediziun da "Fröhliche Wissenschaft", entant ch’intginas da las "Dionysos-Dithyramben" (1888/89) èn elavuraziuns da parts dad "Also sprach Zarathustra". 

La muntada dal relasch da Nietzsche è ditg stada dispitaivla. La recepziun da quel è ultra da quai vegnida engrevgiada tras la publicaziun dubiusa da l’archiv da Nietzsche (vesair ediziun da Nietzsche). I dat duas posiziuns extremas. Ina è quella da Karl Schlechta che n’ha chattà nagut en il relasch che na fiss betg era da chattar en las ovras publitgadas da Nietzsche. L’autra posiziun è quella dad Alfred Baeumler e Martin Heidegger che considereschan l’ovra publitgada da Nietzsche sulettamain sco ‹halla d’entrada›, entant che la ‹veritabla filosofia› sa chattia en il relasch. Entant dominescha ina posiziun intermediara che considerescha il relasch sco cumplettaziun da las ovras publitgadas e prenda quel sco med per suandar meglier il pensar da Nietzsche e ses svilup. 

Il pensar da Nietzsche han ins interpretà en bleras differentas modas. El cuntegna rupturas, differents livels e posiziuns fictivas da persunas litteraras. Giorgio Colli manegia schizunt: «Quel ch’interpretescha Nietzsche cun al citar è in sfalsifitgader. (...) En la miniera da quest filosof chatt’ins mintga metal: Nietzsche ha ditg tut ed il cuntrari da tut.» 

Era la dumonda quant lunsch che la mancanza d’ina sistematica è stada intenziunada da Nietzsche u sche quella è schizunt stada in effect da sia vista dal mund han ins discussiunà manidlamain. Dapi la segunda part dal 20avel tschientaner vegn questa dumonda plitost affirmada.

In dals objects ils pli impurtants da la critica da Nietzsche, e quai sin il pli tard dapi "Menschliches, Allzumenschliches", è la morala en general e la morala cristiana en spezial. Nietzsche rinfatscha a la filosofia ed a la scienza d’avair surpiglià valurs moralas existentas a moda nuncritica. In pensar vairamain illuminà e liber stoppia percunter sa posiziunar "Jenseits von Gut und Böse", sco il titel d’in da ses cudeschs di. Quai hajan tut ils filosofs dal mund occidental dapi Platon manchentà, oravant tut era Kant. Nietzsche n’intercurescha betg valurs per chattar lur valaivladad presumada, mabain descriva connexs tranter la creaziun da valurs tras in pensader u ina gruppa d’umans e lur constituziun biologica e psicologica. La dumonda centrala è pia quella suenter la valur da sistems morals insumma: «Tut las scienzas han da far lavur preparatorica per il pensum futur dals filosofs: quest pensum vegn chapì uschia ch’il filosof sto schliar il problem da la valur cun determinar la successiun da las valurs.»

Questa furma da la critica sin in ‹metalivel› è in segn caracteristic da la filosofia da Nietzsche. El pratitgescha questa critica a moda excessiva sa servind da metodas da l’istoriografia, da la scienza da cultura e da la lingua. En spezial sa concentrescha el sin la derivanza e la furmaziun da modas da pensar moralas (per exempel en "Zur Genealogie der Moral"). Terms impurtants da sia critica da morala èn:


Nietzsche condensescha quests patratgs ad ina critica adina pli radicala envers il cristianissem, per exempel en "Der Antichrist". D’ina vart saja il cristianissem nihilistic en il senn ch’el sneghia tut la valur dal mund perceptibel cun ils senns – ina critica che pertutga en la chapientscha da Nietzsche er il budissem. Da l’autra vart – e quai en confrunt cun il budissem – saja il cristianissem naschì da resentiments. Il cristianissem haja impedì mintga sort d’umans pli auta e mintga cultura e scienza pli auta. En sias ovras tardivas extenda Nietzsche la critica sin tut las normas e valurs vertentas: tant en la morala burgaisa sco en il socialissem ed anarchissem vesa el influenzas da la ductrina cristiana. L’entir mund modern pateschia d’ina "décadence". I saja perquai necessari da «valitar autramain tut las valurs». Co che las novas valurs avessan dentant vesì ora, na resulta betg cleramain da l’ovra da Nietzsche. Questas dumondas e lur connex cun ils aspects dal ‹dionisic›, da la ‹voluntad a la pussanza›, dal ‹suruman› e dal ‹return etern› vegnan discutadas fin oz.

Cun il chavazzin ‹Dieu è mort› vegn savens sugerì che Nietzsche haja giavischà la mort da Dieu. En vardad constat quai be en in tschert senn. Nietzsche chapiva sasez en quest connex plitost sco observader. El ha analisà ses temp, oravant tut la civilisaziun (cristiana) ch’era daventada tenor el maroda. Nietzsche n’è plinavant betg stà l’emprim ch’ha tschentà la dumonda da la ‹mort da Dieu›. Hegel ha formulà quest patratg gia l’onn 1802 ed ha discurrì da la ‹dolur senza fin› sco sentiment, «sin il qual la religiun dal temp nov sa basa – il sentiment: Dieu sez è mort». 

Il lieu cità il pli savens en quest connex è l’aforissem 125 or da "Fröhliche Wissenschaft" cun il titel "Der tolle Mensch". L’aforissem ch’è stilisticamain condensà cuntegna allusiuns ad ovras classicas da la filosofia e da la tragedia. Quest text lascha parair la mort da Dieu sco eveniment che fa tema. Il pledader tema la visiun d’orrur ch’il mund civilisà haja destruì la gronda part da ses fundament spiertal: «Nua è Dieu ì a finir? Jau as vi dar la resposta! Nus l’avain mazzà – vus ed jau! Nus tuts essan ses assassins! Ma co avain nus fatg quai? Co pomai essan nus stads buns da baiver or l’entira mar? Tgi ans ha dà la spungia per sfruschar davent l’entir orizont? Tge avain nus pensà, cur che nus avain schlià la Terra da la chadaina dal sulegl? Nua sa mova ella uss? E nua giain nus? Davent da tut ils sulegls? N’èsi betg uschia che nus ans precipitain plitost? Enavos, sin las varts, enavant, sin tut las varts? Datti anc in sisum ed in giudim? Na giain nus betg a perder en quest nagut infinit? Na sentin nus betg il spazi vid ch’ans flada? N’èsi betg vegnì in pau pli fraid? Na vegni betg adina pli stgir, stgirenta notg? (...) Dieu è mort! E Dieu resta mort! E nus l’avain mazzà! Co ans pudain nus consolar, nus assassins da tuts assassins?»

I duvrass bler temp fin che quest process nunchapibel vegniss chapì, gist pervi da sia gronda dimensiun: «Jau sun arrivà memia baud, ha el constatà, mes temp n’è anc betg arrivà. Quest eveniment incredibel è anc en gir – el n’è anc betg vegnì ad ureglia als umans.» Ed i vegn dumandà: «N’è la grondezza da quest’ovra [d’avair mazzà Dieu] betg memia immensa per nus? Na stuain nus betg daventar sezs Dieus, per esser degns da quai che nus avain fatg?» Quai è in dals motivs per l’idea dal suruman che cumpara pli tard oravant tut en "Zarathustra". «Morts èn tuts ils Dieus: ussa vulain nus, ch’il suruman vivia.»

Il pled da la mort da Dieu chatt’ins er en ils aforissems 108 e 343 da "Fröhliche Wissenschaft", il motiv figurescha medemamain en "Also sprach Zarathustra". Suenter n’ha Nietzsche betg pli utilisà quest motiv, è dentant sa fatschentà vinavant a moda intensiva cun il tema. Remartgabel è qua per exempel il fragment "Der europäische Nihilismus" (datà ils 10 da zercladur 1887), en il qual igl ha ussa num: «‹Dieu› è in’ipotesa bler memia extrema.»

Nietzsche ha concludì che pliras fermas tendenzas, surtut la naschientscha da las scienzas natiralas e da l’istoriografia, hajan fatg cupitgar la civilisaziun cristiana enten render nuncredibla la concepziun dal mund cristiana. Entras crititgar la morala vertenta, sco quai che Nietzsche fascheva, daventia quella nuncredibla e vida e dettia la finala ensemen. Cun questa critica radicalisada steva Nietzsche per l’ina da la vart da la tradiziun dals moralists franzos sco per exempel Montaigne u La Rochefoucauld che crititgavan la morala da lur temp per cuntanscher ina meglra; per l’autra ha el punctuà pliras giadas ch’el na cumbattia betg mo l’ipocrisis da la morala, mabain ‹las moralas› dominantas sezzas – essenzialmain pia la morala cristiana. Per exprimer quai numnava el sasez l’‹immoralist›. Oz prevala l’opiniun che Nietzsche na veseva betg sasez sco aderent dal nihilissem, mabain ch’el considerava questa moda da pensar sco ina pussaivladad da la morala (post-)cristiana, forsa era sco ina necessitad istorica. 

L’expressiun ‹apollinic-dionisic› ha surtut Nietzsche fatg enconuschenta en la filosofia da l’art, era sch’ella era gia vegnida duvrada da Schelling. Cun ils nums dals Dieus grecs Apollo e Dionisos numna Nietzsche en si’ovra tempriva "Die Geburt der Tragödie aus dem Geiste der Musik" dus princips opposts da l’estetica. Appolinic è il siemi, la bella splendur, il cler, la visiun, la sublimitad; dionisic è la sturnadad, l’esser sfranà, ina stgira forza originara che mitscha. Tenor Nietzsche è la reuniun da questas forzas gartegiada en la tragedia attica. L’‹unitad d’origin› sa mussia al poet en furma da la musica dionisica e vegnia transponida entras siemis apollinics en maletgs. Sin tribuna saja la tragedia naschida grazia al chor che dettia spazi al dionisic. Sco element apollinic gioghia il dialog in’impurtanta rolla e l’erox tragic vegnia vitiers.
La tragedia greca saja ida a frusta tras Euripides e l’influenza dal socratissem. Qua tras saja oravant tut il dionisic, dentant era l’apollinic vegni stgatschà da la tragedia. Ella saja regredida ad in simpel epos dramatisà. L’art saja sa mess en il servetsch da la savida e da la sabientscha socratica e saja daventà pura imitaziun. Pir en il drama musical da Richard Wagner saja la reuniun da quests princips opposts puspè gartegiada.

En ses texts tardivs ha Nietzsche bandunà questa posiziun; surtut na vesa el ussa betg pli ina nov’entschatta en las ovras da Wagner, mabain in segn da decadenza. El variescha era sias consideraziuns da basa esteticas: en ses texts da la perioda ‹positivista› fa l’art cleramain plazza a la scienza. Ussa vesa Nietzsche «en l’uman scientific la furma pli sviluppada da l’artist» ("Menschliches, Allzumenschliches") e schizunt la vita en general daventa «in med per l’enconuschientscha» ("Die fröhliche Wissenschaft").

Pir suenter "Also sprach Zarathustra" revegn Nietzsche puspè pli cleramain a sias opiniuns esteticas da pli baud. En in cudeschet da notizias dal 1888 hai num: «L’art, e nagut auter che l’art! El pussibilitescha la vita, el giavina da viver, el è il grond stimulans da la vita.» En ils texts tardivs sviluppescha el era vinavant il term dal dionisic. Il Dieu Dionisos serva per projectar pliras ideas impurtantas, ed "Ecce homo" finescha cun l’exclamaziun «Dionisos cunter il crucifitgà!»

La critica da la morala da Nietzsche ha en mira ina critica generala da las filosofias d’enfin ussa. Nietzsche è da princip sceptic vers concepts metafisics e religius. La pussaivladad d’in mund metafisic na sappian ins bain betg refutar, ella na saja dentant betg d’impurtanza: «Ch’i pudess dar in mund metafisic na pon ins betg sclauder dal tuttafatg. (...) Ma tut quai ch’ans ha animà enfin uss da vesair en ina metafisica supponida insatge custaivel e giavischabel è be stà l’illusiun e l’engion da sasez. En quel mument ch’ins demascrescha questas metodas d’enconuschientscha sco las pli marschas, refutesch’ins las religiuns e tutta metafisica.»

Tuttas speculaziuns metafisicas e religiusas sajan explitgablas psicologicamain; ellas hajan surtut gì la funcziun da legitimar tschertas moralas. La moda da patratgar, las filosofias dals filosofs, pon tenor Nietzsche vegnir deducidas da lur constituziun corporala e spiertala sco era da lur experientschas individualas: «Las ponderaziuns metafisicas las pli ardidas sa laschan per regla reducir sin la dumonda: sin tge morala sa basa il filosof?»

Nietzsche applitgescha questa teoria er en sias analisas da sasez e renda adina puspè attent al fatg che nus percepin ed interpretain il mund sfurzadamain adina d’ina tscherta perspectiva. Gia la necessitad da s’exprimer cun agid da la lingua e da definir entras quai subjects e predicats saja in’interpretaziun liada a pregiudizis ("Über Wahrheit und Lüge im aussermoralischen Sinne"). Cun quai ha Nietzsche anticipà ideas da la filosofia da lingua moderna. 

El appreziescha ils sceptichers sco sulet «tipus onest en l’istorgia da la filosofia» ("Der Antichrist") ed exprima resalvas fundamentalas cunter mintga sort da sistem filosofic. I saja problematic da pensar ch’il mund sa laschia sfurzar en in urden: «Jau hai ina disfidanza envers tutta sistematica e vom or da via ad ella. Il vulair sistematisar tut è nagut auter ch’ina mancanza da prusadad.»

En si’autobiografia "Ecce homo" ha Nietzsche descrit l’ultima giada sia relaziun cun la religiun e la metafisica: «‹Dieu›, ‹l’immortalitad da l’olma›, ‹il spendrament›, ‹il parvis› – quai èn tut terms che na m’han mai interessà, gnanc sco uffant betg. (...) L’ateissem na conusch jau betg sco resultat, mabain sco eveniment: el nascha tar mai or da l’instinct. Jau sun memia mirveglius e memia giagliard per ma cuntentar cun ina resposta banala. E Dieu è ina resposta banala ed in’impertinenza envers l’intelletg. Ins al pudess schizunt titular ina tavla da scumond sin la quala stat scrit: scumandà da pensar.»

Il ‹patratg il pli profund› da Nietzsche – che figurescha l’emprim en "Die fröhliche Wissenschaft" e che vegn preschentà sco punct culminant en "Also sprach Zarathustra" – è l’idea che tut quai che capita saja gia capità enorm bleras giadas e vegnia adina puspè a capitar. Ins duaja perquai viver uschia ch’ins na supportia betg mo la repetiziun da mintga mument, mabain ch’ins beneventia schizunt questa repetiziun. Quest ‹patratg il pli profund› ha Nietzsche gì viagiond en l’Engiadina datiers da Segl. Malgrà sia furmaziun fitg superfiziala en scienzas natiralas ha Nietzsche empruvà da preschentar raschuns scientificas per il return etern. Davos quest patratg stat la pretaisa d’affirmar la vita per la viver uschia ch’ins veglia viver mintga mument anc enorm bleras giadas. «Ma mintga plaschair vul eternitad – vul eternitad profunda» è consequentamain ina frasa centrala en "Also sprach Zarathustra". Stretgamain collià cun il ‹return etern› è bain l’"amor fati" (lat. ‹amur per il destin›). Quai è per Nietzsche ina furmla per definir il stadi il pli aut ch’in filosof po cuntanscher, numnadamain la furma d’affirmaziun la pli auta.Davart il ‹return etern›, sia significaziun e sia posiziun en ils patratgs da Nietzsche èn ils scienziads da different’opiniun. Entant ch’intgins interprets localiseschan el en il center da l’entir patratgar da Nietzsche, l’han auters vesì sco ‹element ester› che disturba las ideas da Nietzsche. 

En in progress che duai avair lieu en il decurs da l’istorgia da l’umanitad – u en il mund insumma – na crai Nietzsche betg. Consequentamain n’è la finamira da la carstgaunadad betg da chattar suenter la vita terrestra, mabain en ses individis ils pli auts che cumparan adina puspè, ils uschenumnads ‹surumans›. La spezia carstgaun vesa Nietzsche be sco emprova, sco massa da basa, or da la quala el vul far ‹stgaffiders› ch’èn ‹dirs› e senza cumpassiun cun auters u cun sasezs, per stgaffir dad els sezs e da la carstgaunadad in’ovra d’art preziusa. Sco cuntrapart negativa dal ‹suruman› preschenta el en "Also sprach Zarathustra" il ‹davos carstgaun›. Quel signifitgescha las flaivlas stentas dals carstgauns da s’adattar in a l’auter, la voluntad da manar ina vita lunga e ventiraivla, senza ristga e senza conflicts e muments dirs. Il ‹sur› na po dentant betg mo signifitgar in nivel pli elevà en relaziun cun in auter, mabain po era vegnir chapì en il senn da ‹amunt›, pia signifitgar in moviment. Il suruman n’è perquai betg exnum in carstgaun pussant che regia sur l’ultim carstgaun. Tenor las perscrutaziuns da Nietzsche d’ozendi maina in’interpretaziun strictamain politica en errur. La ‹voluntad a la pussanza› (che duai sa concretisar en il suruman) n’è consequentamain betg la voluntad da reger sur auters, mabain la voluntad da savair, d’enritgir sasez, da surmuntar sasez. 

La ‹voluntad a la pussanza› è primo in concept che vegn preschentà l’emprima giada en "Also sprach Zarathustra" e che vegn tematisà, almain a l’ur, en tut ils ulteriurs cudeschs. Ils origins da quest concept èn da chattar en l’analisa da la voluntad umana d’avair pussanza (cf. "Morgenröte"). A partir da circa l’onn 1885 sa lascha scuvrir en ses cudeschets da notizias co che Nietzsche sviluppescha quest concept a moda cumplessiva. Secundo è ella il titel dad in’ovra che Nietzsche aveva planisà sco ‹midada da tuttas valurs› che n’è dentant mai vegnida realisada. Notizias correspundentas chatt’ins surtut en las ovras "Götzen-Dämmerung" e "Der Antichrist". Terzo è quai il titel d’ina cumpilaziun or dal relasch da Nietzsche, redigida da Förster-Nietzsche e Peter Gast. Tenor l’opiniun da quests editurs duai quest’ediziun correspunder a l’‹ovra principala› planisada sut punct dus. 

L’interpretaziun dal concept ‹voluntad a la pussanza› è ordvart contestada. Per Martin Heidegger è quai stà la resposta da Nietzsche a la dumonda metafisica davart ‹la raschun da tut quai ch’è›: tenor Nietzsche saja tut ‹voluntad a la pussanza› en il senn d’in princip metafisic intern, quai ch’è tar Schopenhauer la ‹voluntad (a la vita)›. L’opiniun opposta represchentava Wolfgang Müller-Lauter: tenor el n’ha Nietzsche tuttavia betg restituì cun la ‹voluntad a la pussanza› ina metafisica en il senn da Heidegger. Nietzsche haja plitost fatg l’emprova d’interpretar tut quai che capita a moda consistenta e cun evitar ideas d’in senn metafisic sco era concepziuns dal mund materialisticas u atomisticas. Per chapir il concept da Nietzsche èsi per el pli adequat da discurrer da (bleras) ‹voluntads a la pussanza› èn dispita permanenta ina cun l’autra. Quellas emprovian da surventscher ina l’autra e s’incorporeschian vicendaivlamain. Plinavant furmian ellas organisaziuns temporaras (p.ex. il corp uman) ma betg in ‹entir› – il mund saja plitost in caos etern. Tranter questas duas interpretaziuns sa movan las bleras autras, schebain che la perscrutaziun da Nietzsche d’ozendi è bler pli datiers a quella da Müller-Lauter. Gist la noziun ‹pussanza› designescha però tar Nietzsche furmas da chapir novas e positivas, essend che sia concepziun dal mund è adina stada drizzada vers l’individi saun. Questa chapientscha da la noziun ‹pussanza› vegn ins pli tard per exempel er a chattar tar Hannah Arendt. Ella sa referescha però al carstgaun en la societad ch’ha la pussaivladad da ‹far insatge› or da sasez.

Da sia giuventetgna en chasa-pravenda ed en il ‹tegnairchasa da dunnas› burgais e pietus derivan las emprimas experientschas da Nietzsche cun il cristianissem. Gia baud ha el sviluppà in’opiniun critica envers quel; uschia ha el legì da giuven texts da Ludwig Feuerbach e David Friedrich Strauss. Quant baud che quest’alienaziun da la famiglia ha cumenzà e quant gronda che si’influenza è stada sin l’ulteriur svilup intellectual, vegn adina puspè debattà en la perscrutaziun da Nietzsche. 

Era la mort tempriva da ses bab po avair influenzà Nietzsche, en mintga cas ha el savens rendì attent a la significaziun da questa mort per sasez. Igl è da remartgar che Nietzsche sez ha strusch enconuschì ses bab, mabain ch’el ha probablamain construì in maletg idealisà sin fundament da raquints da famiglia. En las autoanalisas da Nietzsche cumpara el adina puspè sco reverenda stimà e bainvesì, ma malsaun e corporalmain flaivel. 

Gia en sia giuventetgna era Nietzsche impressiunà dals texts da Ralph Waldo Emerson e Lord Byron. Hölderlin ch’era da quel temp tabuisà, era ses poet preferì. Era l’ovra da Machiavelli "Il Principe" ha el legì privat gia durant il temp da scola. 

Igl è dispità quant gronda che l’influenza dal poet Ernst Ortlepp u da las ideas da Max Stirner respectivamain da l’entir hegelianissem giuven è stada. L’influenza da Ortlepp è surtut vegnida punctuada da Hermann Josef Schmidt. Davart l’influenza da Stirner sin Nietzsche vegn gia debattà dapi ils onns 1890. Intgins interprets pretendan che Nietzsche haja sin il pli prendì enconuschientscha da Stirner. Auters, sco emprim Eduard von Hartmann, han rinfatschà a Nietzsche d’avair copià las ideas da Stirner. Bernd A. Laska ha formulà la tesa che Nietzsche haja gì ina ‹crisa iniziala› suenter ch’il giuven hegelian Eduard Mushacke haja intermedià l’ovra da Stirner a Nietzsche. Questa crisa l’haja manà tar Schopenhauer. Entaifer la pescrutaziun vala quai dentant sco opiniun a l’ur.

En il studi da filologia tar Ritschl ha Nietzsche emprendì d’enconuscher ultra da las ovras classicas oravant tut era metodas filologicas scientificas. Quai po per l’ina avair influenzà la metodica da ses texts (quai ch’è evident en spezial en "Genealogie der Moral"), per l’autra però era ses maletg da la scienza sco lavur stentusa per spierts mediochers. Sia tenuta plitost negativa envers il manaschi da perscrutaziun a las universitads aveva senza dubi da far tant cun sias experientschas da student sco era cun quellas da professer.

A l’universitad ha Nietzsche empruvà da manar discurs cun Jacob Burckhardt ch’el appreziava fitg. El ha era legì intgins da ses cudeschs ed ha schizunt tadlà intginas prelecziuns da ses collega. Cun ses ami Franz Overbeck aveva el in barat intensiv durant ses temp a Basilea, ed era pli tard ha Overbeck gidà el en connex cun dumondas teologicas e da l’istorgia da la baselgia. 

Nietzsche ha tratg a niz tant ovras da scripturs enconuschents sco Stendhal, Tolstoi e Dostojewski sco era talas d’auturs ch’èn ozendi main enconuschents sco William Edward Hartpole Lecky u scienziads dal fatg sco Julius Wellhausen. Areguard la "décadence" moderna ha el recepì per exempel George Sand, Gustave Flaubert ed ils fragliuns Goncourt. 

La finala pon ins mussar che Nietzsche s’interessava per la scienza, da la fisica (surtut il sistem da Roger Joseph Boscovich) fin a l’economia naziunala. El manegiava era d’avair acquistà grazia a sias malsognas ina meglra savida davart la medischina, la fisiologia e la dietetica che varsaquants da ses medis. Ma en vardad era sia savida davart las scienzas natiralas plitost superfiziala. 

A partir da la mesadad dals onns 1860 han las ovras d’Arthur Schopenhauer gì gronda influenza sin Nietzsche. El admirava dentant gia da l’entschatta main il coc da la filosofia che la persuna ed il ‹tip› Schopenhauer ch’era per el sinonim cun il filosof che tschertga la vardad e che n’è ‹betg confurm› al temp. In’ulteriura inspiraziun impurtanta è alura stada la persuna e la musica da Richard Wagner. Ils texts "Richard Wagner in Bayreuth" (quarta "Unzeitgemässe Betrachtung") e surtut "Geburt der Tragödie" celebreschan ses drama musical sco superaziun tant dal nihilissem sco d’in raziunalissem banal. Quest’admiraziun è sa midada en inimicizia sin il pli tard l’onn 1879, suenter che Wagner era apparentamain sa deditgà al cristianissem (en "Parsifal"). En "Der Fall Wagner" e "Nietzsche contra Wagner" ha Nietzsche giustifitgà pli tard sia midada d’opiniun radicala. Il fatg che Nietzsche è anc sa fatschentà ditg suenter la mort da Wagner (l’onn 1883) a moda obsessiva cun l’anteriur ‹maister› ha attratg intgin’attenziun: davart la relaziun cumplitgada tranter Nietzsche ed ils Wagners datti bleras retschertgas cun resultats per part divergents. Ultra da las differenzas che pertutgan la concepziun dal mund e la filosofia d’art han franc era motivs persunals giugà ina rolla en connex cun la separaziun da Nietzsche e Wagner. 

Era davart Schopenhauer giuditgava el ussa a moda pli critica. Gist en ses pessimissem e nihilissem manegiava Nietzsche da vesair in fenomen dal temp e cun quai antiquà. Tuttina ha el anc chattà l’onn 1887 pleds da laud per Schopenhauer che saja stà «sco filosof l’emprim ateist ferm e sincer che nus Tudestgs avain gì». Nietzsche scriva: «En moda sgarschaivla returna la dumonda da Schopenhauer tar nus: ‹ha la vita insumma in senn?›. Igl è quai ina dumonda che vegn a duvrar in pèr tschientaners per insumma vegnir udida e chapida. Quai che Schopenhauer ha respundì a questa dumonda è stà – ins ma veglia perdunar questa remartga – precipità, giuvenil, in star airi en perspectivas moralas dal cristianissem ch’ins carteva surmuntadas ensemen cun l’idea d’in Dieu. (...) Ma el ha almain tschentà la dumonda.»

Sia savida davart la filosofia e l’istorgia da la filosofia n’ha Nietzsche betg sviluppà sistematicamain a maun da las funtaunas. El l’ha surtut legì en la litteratura secundara: da Diogenes Laertios ha el acquistà sia savida davart la filosofia antica e da Friedrich Albert Lange ("Geschichte des Materialismus") e Kuno Fischer ("Geschichte der neueren Philosphie") sias enconuschientschas davart ils auturs pli novs. Platon ed Aristoteles enconuscheva el da la filologia; el als aveva er tractà en intginas da sias prelecziuns filologicas, ma surtut Aristoteles enconuscheva el be per part. Cun ils presocratichers è el sa fatschentà intensivamain l’entschatta dals onns 1870, surtut cun Heraklit ch’ha anc interessà el pli tard. Da la scola e dal studi enconuscheva el las ovras da Homer, Hesiod e Thukydides. 

Per l’etica da Spinoza ch’ha stimulà Nietzsche durant in tschert temp è l’ovra da Fischer stada la funtauna principala. Kant ha el medemamain emprendì d’enconuscher grazia a Fischer (e Schopenhauer); en l’original ha el probablamain be legì "Kritik der Urteilskraft". Envers l’idealissem tudestg enturn Hegel ha el surpiglià l’emprim la critica murdenta da Schopenhauer. Pli tard ha el ignorà questa direcziun; leger las ovras originalas considerava el apparentamain per danvanz. Igl è remartgabel ch’ins na chatta tar Nietzsche naginas remartgas davart ils giuvens hegelians (Feuerbach, Bauer, Stirner), malgrà ch’el als considerava sco pensaders d’in «temp spiertal burascus», ed era naginas davart Karl Marx, malgrà ch’el è s’exprimì differentas giadas davart il socialissem politic. 

Autras funtaunas che Nietzsche ha recepì èn stads ils moralists franzos sco La Rochefoucauld, Montaigne, Vauvenargues, Chamfort, Voltaire e Stendhal. La lectura da Blaise Pascal al ha dà intginas novas invistas en il cristianissem. Inqual giadas è Nietzsche sa fatschentà a moda polemica cun ils filosofs populars da ses temp sco Eugen Dühring, Eduard von Hartmann e Herbert Spencer. Oravant tut dal davos da quels e dals represchentants tudestgs da la teoria da l’evoluziun enturn Ernst Haeckel ha el intervegnì sia savida da las tesas da Charles Darwin. 

Grazia ad ina perscrutaziun intensiva da las funtaunas en ils ultims decennis han experts eruì che Nietzsche era savens sa referì en ses texts a filosofs cun teorias da lingua e d’enconuschientscha surprendentamain sumegliantas a quellas dad el sez. Dus da quels pensaders, African Spir e Gustav Gerbe, n’èn ozendi betg pli talmain enconuschents sco pli baud.

Per part han ins rendì attent en la perscrutaziun da Nietzsche che sia critica d’autras filosofias sa basia sin malchapientschas, gist perquai ch’el enconuscheva ellas be tras la litteratura secundara. Quai pertutga oravant tut ils commentaris da Nietzsche davart Kant e la teoria d’evoluziun. Però era questa critica è dispitada. 



Nietzsche ha fatg musica dapi sia giuventetgna ed ha cumponì numerus tocs pli pitschens. 

Impurtants èn:

Dapli davart la musica da Nietzsche ed ulteriurs extracts per tadlar chatt’ins qua e qua.

Ediziuns cumplettas – ediziuns commentadas manidlamain ch’èn da chattar en mintga buna biblioteca:

Ediziuns da studi – ediziuns da giaglioffa:

Nietzsche online – ediziun en 70 toms da las ovras (KGW) e da las brevs (KGB) da Friedrich Nietzsche tgirada da Giorgio Colli e Mazzino Montinari: passa 80 monografias ed ovras da referenza sco il pledari da Nietzsche ubain 38 annadas dals studis da Nietzsche – tut ensemen passa 100 000 paginas da cudeschs de Gruyter (10/2010).








</doc>
<doc id="9795" url="https://rm.wikipedia.org/wiki?curid=9795" title="Teologia">
Teologia

Teologia es la doctrina da Dieu (da la lingua greca "theos = Dieu" e "logos = doctrina") ed üna scienza classica a las universiteds. Ella refletta il discuors radschunaivel da Dieu e la relaziun traunter Dieu, muond ed umaun.

I'l cas da la teologia cristiauna as bas'la süls testimonis in scrit da la Bibgia.

La teologia as parta in püssas suotdisciplinas. La teologia evangelica cugnuoscha las seguaintas:





</doc>
<doc id="9796" url="https://rm.wikipedia.org/wiki?curid=9796" title="Diaconia">
Diaconia

Diaconia es il servezzan (uschè eir il sen dal pled grec "diakonia") vi a l'umaun infra il spazi da la baselgia. Sper la predgia e la liturgia es la diaconia üna terza fuorma oriunda dal cristianissem da's preschanter i'l muond.

Il raquint da l'origen dal muond süllas prümas paginas dal Vegl Testamaint porta già l'impissamaint cha l'umaun saja l'imegna da Dieu. Dimena posseda'l eir üna dignited straordinaria. 

I'l Nouv Testamaint es la sumaglia dal Sameritaun misericordiaivel (evangeli seguond Lucas chapitel 10) l'exaimpel il pü renomno d'ün fer diaconic. 

La baselgia antica cugnuoschaiva "diacons" chi schligeraivan als predichants dal servezzan pels povrets illa raspeda. I'l 19evel tschientiner es quist uffizi gnieu scuvrieu danöv, impustüt tres il movimaint da las "diaconissas" i'l protestantissem. Chaschuneda gnida la renovaziun dal impissamaint diaconic da la misergia dals lavuraints illas societeds industrialisos moderns.

Illa baselgia catolica es il diaconat üna s-chela avaunt il consacraziun da preir. Ultra da que do que eir ün "diaconat stabel" chi'd es aviert per homens maridos. Il diaconat tar la baselgia catolica es invezza in prüma lingia ün uffizi liturgic chi ho sia plazza in ed intuorn il cult divin.


</doc>
<doc id="9797" url="https://rm.wikipedia.org/wiki?curid=9797" title="Bibla">
Bibla

La Bibgia (per rumauntsch grischun Bibla; tradiziunelmaing eir nomneda "il cudesch dals cudeschs") es üna colliaziun da scrittüras chi vegnan consideredas per sonchas i'l giudaissem ed i'l cristianissem.

Düraunt cha la religiun güdeva acceptescha be l'uschedit "Tenach", dimena la Bibgia hebraica, disferenzescha il cristianissem traunter il Vegl Testamaint (chi correspuondescha per la granda part a la Bibgia hebraica) ed il Nouv Testamaint scrit in grec chi raquinta da Gesu da Nazaret (ils evangelis) e'l svilup da las prümas raspedas.

La Bibgia es gnida tradütta intaunt in bod tuottas linguas d'importanza ed ultra da que in milliuns da linguas pü pitschnas ed in dialects locals. In l'Engiadina vain druveda impustüt la Sencha Scrittüra elavureda dals ravarendas refurmos "Jachen Ulrich Gaudenz" e "Rudolf Filli".



</doc>
<doc id="9798" url="https://rm.wikipedia.org/wiki?curid=9798" title="Pregia">
Pregia

La predgia es ün discuors in fuorma d'ün monolog chi proclamescha publicamaing l'evangeli da Gesu Crist. Il cristianissem quinta la predgia insembel culla liturgia e la diaconia tar sieu esser substantiel.

I'ls cults divins in baselgias evangelicas sto pel solit la predgia i'l center da l'andamaint.




</doc>
<doc id="9800" url="https://rm.wikipedia.org/wiki?curid=9800" title="Liturgia">
Liturgia

La liturgia significha las ceremonias in connex cul cult divin i'l spazi dal giudaissem e dal cristianissem.

Il pled grec as cumpuona da las duos parts "leitos = public" ed "ergos = ouvra". Dimena managia liturgia oriundamaing ün'ouvra publica, nempe la celebraziun da la cumünaunza traunter Dieu e'ls umauns.
Martin Luther ho tradüt la noziun biblica "leiturgia" cun "cult divin" ed ho creo telmaing l'inclet generel fin hozindi.

Il protestantissem inclegia liturgia in prüma lingia scu la totalited dals elemaints d'ün cult divin intuorn la predgia, que sun urazchuns, lecziuns, arövs, chanzuns e la benedicziun. 

Il "seguond concil vaticaun" da la baselgia romauna catolica ho defini: „Illa liturgia, impustüt i'l sacrifizi sench da l'eucaristia, capita l'ouvra da nos salvamaint, ed uschea prest'la üna contribuziun maximela cha la vita dals crettaivels dvainta expressiun e palanteda dal misteri da Crist e dal vair esser da la vaira baselgia“. (constituziun davart la liturgia sencha "Sacrosanctum Concilium")



</doc>
<doc id="9805" url="https://rm.wikipedia.org/wiki?curid=9805" title="John Wesley">
John Wesley

John Wesley (* 2 da gün 1703 ad Epworth (Ingialterra); † 2 da marz 1791 a Londra) d'eira ün predichant dal movimaint da svagliamaint e'l fundatur da l'uschedit metodissem.

Cur cha Wesley vaiva tschinch ans, gniva'l salvo our da sia chesa paterna in flammas. Quist'experienzcha l'accumpagnaiva fin a l'eted ota.

L'an 1728 artschaiva'l la consacraziun scu preir da la baselgia anglicauna.

L'an 1735 giava'l cun sieu frer Charles vi Giorgia in America dal Nord innua ch'els lavuraivan scu missiunaris. Düraunt il passagi faivan els cugnuoschentscha cun üna gruppa da la "raspeda da frers dals Herrnhuters" dal cunt tudas-ch Nikolaus Ludwig von Zinzendorf. Cur ch'ün orizi büttaiva la barcha vi e no, d'eira Wesley stut cu cha quistas persunas - homens, duonnas ed iffaunts - restaivan calmos tuottafat e chantaivan psalms. Ils mariners inglais invezza muossaivan trats da panica.

Zieva il retuorn ad Ingialterra faiva John Wesley ün'experienzcha interiura chi'l daiva dandettamaing la tschertezza plaina da salvamaint. L'impuls d'eira la lecziun da la charta dal apostel Paulus als Romauns e l'explicaziun da quist text biblic tres Martin Luther.

El faiva lura da predichant, suvenz suot tschêl aviert e davaunt milliuns d'audituors. Ultra da que s'ingaschaiva'l per quels a l'ur da la societed ed organisaiva'l "chadafös da povrets". In quist reguard es el ün antecessur da la diaconia moderna.

Wesley vaiva surtut la pratscha dals Herrnhuters da lascher decider üna parola biblica chi vain tschernida pel cas scu ün motiv principel ed ün tschegn dal Segner per mincha di. Il pled biblic dess fer orienter al crettaivel che cha'd es da fer.



</doc>
<doc id="9806" url="https://rm.wikipedia.org/wiki?curid=9806" title="Nikolaus Ludwig von Zinzendorf">
Nikolaus Ludwig von Zinzendorf

Nikolaus Ludwig Reichsgraf von Zinzendorf und Pottendorf (* 26 da meg 1700 a Dresden; † 9 da meg 1760 a Herrnhut) d'eira ün teolog luteraun e pietist. El fundaiva la "raspeda da frers dals Herrnhuters (united da frers)" e vaiva effet scu poet da numerusas chanzuns spirituelas.

Influenzo fermamaing da Zinzendorf d'eira John Wesley e sur dad el lura eir l'inter movimaint ecclesiastic dal metodissem.

L'üsaunza da Zinzendorf da trer parolas biblicas per mincha di vain praticheda fin hozindi illas cumüniteds dal protestantissem.

Da las var 2'000 chanzuns cha Zinzendorf ho cumpilo es la pü cuntschainta "Jesu, geh voran auf der Lebensbahn" (Gesu, vo ouravaunt sülla cuorsa da vita).




</doc>
<doc id="9807" url="https://rm.wikipedia.org/wiki?curid=9807" title="Quechua">
Quechua

Quechua (en l’Ecuador "kichwa" u "quichua") è ina gruppa da varietads linguisticas indigenas parentadas stretgamain ina cun l’autra che vegnan discurridas en il territori da las Andas en l’America dal Sid. Igl è contestà, schebain ins duai discurrer en quel cas d’ina singula lingua cun differenzas dialectalas fitg fermas, ubain d’ina famiglia linguistica che sa cumpona da pliras linguas. En il segund cas resta la dumonda averta, da quantas linguas ch’i sa tracta. Per sclerir questa dumonda dependi era, sch’ins parta da criteris structurals inerents a la lingua u da criteris sociolinguistics ch’èn identitars en il senn il pli vast dal pled.

Il pled "quechua" sco tal (en quechua tut tenor dialect e moda da scriver "qhichwa", "qichwa", "qiĉwa" ubain "qheswa") signifitga ‹val› u ina zona d’autezza (geografica) inclus las abitantas ed ils abitants che vivan en quella. Ils Quechuans sezs numnan lur lingua "runa simi" respectivamain "runasimi" (da "runa" ‹uman› e "simi" ‹bucca, pled, lingua›, damai ‹pled da l’uman›). Tscherts texts quechuans dovran la denominaziun "qhichwa simi" ubain "qheswa simi" (‹lingua quechua›).

Fin oz n’han ins betg pudì cumprovar ch’il quechua saja parent cun in’autra lingua che na fa betg part da questa gruppa. Sin fundament dal vast vocabulari cuminaivel cun l’aimara han ins attribuì il quechua e l’aimara (resp. las linguas aru) a la medema famiglia linguistica, numnadamain al quechumaran. Novas retschertgas (cumparatisticas) laschan però supponer ch’il vocabulari communabel sto probablamain vegnir attribuì als emprests lexicals vicendaivels en consequenza dal contact linguistic ch’ha existì sur millis onns.

Il territori linguistic dal quechua tanscha dal sid da la Columbia sur vastas parts da l’Ecuador, dal Peru e da la Bolivia fin al nord dal Chile e da l’Argentina. La pli gronda part da pledaders ha il Peru, suandà da la Bolivia e da l’Ecuador. En ils ulteriurs pajais discurran mo pitschnas minoritads la lingua.

Cun probablamain passa 7 milliuns pledaders (las stimaziuns varieschan però ferm) è il quechua la lingua indigena da l’America dal Sid che vegn discurrida il pli savens. Ella occupa damai en quai che reguarda il dumber da pledaders il terz plaz suenter il spagnol ed il portugais.

Per la gronda part dal territori linguistic existan indicaziuns da dumbraziuns dal pievel – numnadamain per il Peru, per l’Ecuador e per la Bolivia. Per la Columbia, l’Argentina ed il Chile n’existan talas datas betg; i dat unicamain stimaziuns che varieschan ferm.

Areguard ils resultats da las dumbraziuns dal pievel sto vegnir annotà ch’uffants da vegliadetgna prescolara na vegnan betg registrads. Almain en il Peru ed en l’Ecuador èsi probabel ch’il dumber effectiv dals pledaders è marcantamain pli grond che quai che las cifras eruidas a maun da la dumbraziun dal pievel inditgan. Cun dumandar unicamain suenter la lingua materna n’han ins betg resguardà il 1993 la plurilinguitad fitg derasada en il Peru. Plinavant è la sminuziun dal dumber da pledaders ordvart drastica en cumparegliaziun cun la dumbraziun dal pievel dal 1981. Quai sto tranter auter vegnir declerà uschia che persunas ch’han inditgà il 1981 da savair quechua, han inditgà il 1993 il spagnol sco lingua materna.

En l’Ecuador han ins dumbrà il 2001 sulettamain var 500 000 pledaders dal quechua (mono- e plurilings). Tut las stimaziuns menziunadas en la litteratura èn però cleramain pli autas. Gia daditg pon ins constatar en il rom da dumbraziuns dal pievel e d’enquistas la tendenza da betg inditgar ina lingua che vegn taxada sco inferiura ("underreporting"). Ins sto resguardar ch’ina gronda part dals pledaders sa serva en il mintgadi per divers motivs dal spagnol. Cunzunt ils Quechuans che vivan en las grondas citads dovran probablamain mo darar lur lingua.

La distribuziun dals pledaders sin ils singuls pajais en survista:

Il quechua è sper il spagnol e l’aimara la lingua uffiziala da la Bolivia e dal Peru; tenor la constituziun dal Peru però mo en ils «territoris, nua ch’il quechua e l’aimara predomineschan». En l’Ecuador è il kichwa (sco era las ulteriuras linguas indigenas) lingua uffiziala en «ses territoris». A la maioritad da las grondas universitads da l’America dal Sid spagnola vegn docì quechua sco lingua estra.

Las varietads dal quechua èn ordinadas en in continuum dialectal. Ins po parter ellas en las duas grondas gruppas quechua I e quechua II, il quechua II plinavant en las trais sutcategorias (quechua II a, quechua II b e quechua II c). Questas categorias sa basan sin retschertgas independentas d’Alfredo Torero e da Gary Parker dals onns 1960.

Quechua I (waywash) vegn discurrì en la pli gronda part dals territoris da las Andas peruanas centralas e settentriunalas. Ils dialects ils pli impurtants èn quechua ancashino (en il Departamento Ancash), shawsha (en la provinza Jauja, Departamento Junín) e quechua huanca (en las provinzas Huancayo e Concepción, medemamain en il Departamento Junín). Ultra da quels datti divers dialects en ils Departamentos Huánuco (quechua huallaga), Cerro de Pasco, Tarma (Junín settentriunal) ed en il nord dal departament Lima (dialect yaru).

Quechua II (wampuy) cumpiglia tut las varietads discurridas en il sid dal Peru ed en la Bolivia, en l’Argentina, en il Chile, en l’Ecuador, en la Columbia sco era ina pitschna part da las varietads da l’ulteriur Peru. El è dividì en trais sutgruppas. La gruppa yunkay (quechua II a) cumpiglia las paucas varietads dal quechua II dal Peru Central e dal Nord (sutgruppa cajamarca-cañaris en ils departaments Cajamarca e Lambayeque ed ils dialects da yauyos en il departament Lima ch’èn prest svanids da la charta). La gruppa chinchay (quechua II b, era numnà quechua dal nord) consista da las varietads da l’Ecuador e da la Columbia (kichwa) ch’han fatg in svilup linguistic particular sco er d’intgins dialects dal Peru dal Nord (inslas linguisticas kichwa en l’Amazonia). Il quechua dal sid (quechua II c) cumpiglia tut las varietads dal Peru dal Sid (dialects chanka en ils Departamentos Ayacucho, Huancavelica ed en il nord dal Departamento Apurímac sco er il qusqu-qullaw en il sid da l’Apurímac ed en ils Departamentos Cuzco e Puno), da la Bolivia, da l’Argentina e dal Chile.

Las differenzas tranter las duas gruppas principalas concernan bleras parts da la grammatica e dal stgazi da pleds, uschia che pledaders che discurran sco lingua materna il quechua I chapeschan – senza enconuschientschas d’ulteriuras varietads – mo cun fadia pledaders che discurran quechua II. Las varietads dal quechua I sa differenzieschan era fitg ferm ina da l’autra, malgrà lur pitschen territori da derasaziun. Il quechua II è en cumparegliaziun vaira unitar. Las differenzas tranter ils dialects dal quechua II en il Peru dal Sid ed en la Bolivia – che cumpiglian la pli gronda part dals pledaders dal quechua – èn relativamain pitschnas e sa restrenschan al nivel da la fonetica.

Sin quest dialect meridiunal dal quechua (IIc) sa basan tant la lingua dal reginavel dals Incas (che furma la lingua cun las pli bleras funtaunas scrittas pli veglias mantegnidas) sco la lingua da la maioritad da las publicaziuns modernas en quechua dal Peru e da la Bolivia. Bleras autras varietads dal quechua èn percunter vegnidas descrittas unicamain en la litteratura spezialisada moderna da la linguistica.

SIL International enumerescha las suandantas 46 linguas cun ils codes linguistics correspundents (il terz nivel da classificaziun na deriva betg da SIL, mabain d’Alain Fabre 2005):


Sco ditg èsi contestà schebain il quechua è da vesair sco ina lingua cun blers differents dialects u sch’i sa tracta d’ina famiglia linguistica (e quantas linguas che quella famiglia linguistica cumpigliass). Questa dispita ha cumenzà cura che retschertgas fatgas en il decurs dal 20avel tschientaner han mussà che las varietads dal quechua sa differenzieschan per part fitg ina da l’autra.

Ins po vegnir a respostas divergentas tut tenor sch’ins parta da criteris structurals ch’èn immanents al sistem linguistic ubain da criteris sociolinguistics ch’èn en il senn il pli vast identitars. Èn pli dependa la resposta dal puntg da vista ch’ins ha areguard la codificaziun da varietads da standard dal quechua. L’"Academia Mayor de la Lengua Quechua" a Cuzco parta dal fatg ch’i dettia mo ina lingua quechua e che tut ils pledaders dal quechua duessan acceptar sco lingua da scrittira il quechua da la citad Cuzco cun tut sias particularitads regiunalas. Questa posiziun sa drizza pia cleramain cunter ina varianta da gulivaziun sco per exempel il quechua dal sid. Ina tut autra posiziun è quella dal "Summer Institute of Linguistics (SIL International)" che differenziescha 46 linguas autonomas a l’intern da la famiglia linguistica dal quechua.

Sin fundament dal fatg che per exempel ils pledaders dal huanca e dal qusqu-qullaw na pon betg communitgar in cun l’auter en l’atgna lingua, datti mo paucs che defendan l’opiniun ch’il quechua possia vegnir considerà sco ina singula lingua. Cun sia pretensiun da sparter dialects parentads uschè stretgamain sco per exempel il quechua da Cuzco [quz] ed il quechua Eastern Apurímac [qve] sco linguas autonomas, resta SIL International dal reminent praticamain sulet. Represchentants indigens d’organisaziuns, en spezial da l’ECUARUNARI ecuadoriana, al rinfatschan da vulair sparter ils pievels indigens.

Il ministeri d’educaziun peruan ha fixà il 1975 sis variantas regiunalas ed ha laschà rediger per quellas vocabularis e grammaticas: cusqueño respectivamain qusqu-qullaw, ayacuchano (Chanka), huanca, ancashino (Ancash), cajamarca-cañaris e San Martín (quechua lamas). Oz san ins però che las differenzas tranter il qusqu-qullaw ed il quechua da Chanka èn pli pitschnas che per exempel las differenzas a l’intern da l’ancashino, tranter il waylla huanca ed il shawsha huanca ubain tranter il quechua da Cajamarca ed il quechua cañaris. Ils svilups ils pli novs en connex cun la codificaziun laschan supponer ch’ins vegn a sa restrenscher en avegnir sin be paucas linguas da scrittira.

Per il mument èn s’etablidas pli u main trais linguas da scrittira respectivamain standards regiunals ortografics cun muntada surregiunala:

Tut las ulteriuras linguas da scrittira dal quechua vegnan duvradas mo en il Peru. Intginas variantas scrittas pli pitschnas vegnan duvradas almain parzialmain gia en il sectur da scola u che lur introducziun è fitg probabla:
I pudessan sa sviluppar anc ulteriuras linguas da scrittira respectivamain ulteriurs standards, per exempel il shawsha huanca (Jauja; appartegna al quechua I) ubain quechua da Huánuco (appartegna al quechua I). Igl è però era pussaivel che questas variantas vegnan integradas en ils standards surnumnads.

Retschertgas dals linguists Torero e Parker fatgas en ils onns 1960 han mussà ch’i dat respectivamain ch’i deva en il territori da Lima la pli gronda ritgezza da dialects. Perquai suppon’ins – en cuntradicziun cun supposiziuns pli veglias – che las linguas da quechua derivian da là. Sa derasadas èn ellas en il decurs da l’ultim millenni; en il territori da Cuzco e da la Bolivia probablamain schizunt pir en il 15avel e 16avel tschientaner. Il quechua ha substituì linguas da la famiglia linguistica aru (a quella appartegna l’aimara che deriva medemamain dal territori da Lima).

Gia avant passa milli onns è la varianta oriunda dal quechua vegnida separada; l’emprim en duas linguas (l’uschenumnà quechua central e perifer ubain quechua I e II), pli tard en numerusas variantas respectivamain en numerusas linguas parentadas. Il quechua (pli precis probablamain ina varianta che sumeglia fitg il quechua d’Ayacucho dad oz) è stà, almain avant il temp da la Conquista, la lingua uffiziala dal reginavel dals Incas ("lengua general"). Fin il 15avel tschientaner era quai però probablamain stà l’aimara.

L’extensiun la pli gronda ha il quechua cuntanschì tranter il 1500 ed il 1700. Lura vegniva el discurrì en bleras variantas en quasi l’entir territori da las Andas tranter l’Argentina Centrala e la Columbia dal Sid. En intginas regiuns da las Andas n’è el però mai penetrà. Uschia per exempel en il territori linguistic da l’aimara al Lai da Titicaca ed en il sid da quel (ch’exista anc oz) sco er en parts dal Peru dal Nord (Ancash dal Nord, La Libertad, parts dal Departament Cajamarca, nua ch’i vegniva tranter auterdiscurrì fin il 20avel tschientaner culli). A la costa vegniva discurrì quechua cunzunt en il territori da Lima, però mai a la costa dal Peru dal Nord. Là èn vegnidas discurridas fin il cumenzament dal 20avel tschientaner variantas dal mochica. Era la lavur dals missiunaris ha favurisà la derasaziun dal quechua ch’aveva en il temp colonial tempriv anc la rolla da la "lengua general".

Pir cun la fin dal temp colonial – e pli fitg anc a partir dal temp da las republicas independentas che vegnivan regidas dad alvs – è il prestige da la lingua sa sminuì. A partir da quel mument è la lingua vegnida stgatschada adina pli fitg or da la vita publica e remplazzada dal spagnol. Oz èn blers dialects dal quechua d’Ayacucho en privel da svanir, cunzunt en il Peru dal Nord. Il quechua – pli precis las ‹grondas› variantas qusqu-qullaw, qechua da Chanka (Ayakuchu) e d’Ancash – vegn discurrì èn il mintgadi unicamain en il territori rural en il sid da las Andas a partir da Huancavelica fin al cunfin da la Bolivia e da l’Argentina, en parts dad Ancash ed en intginas inslas linguisticas en l’Amazonia ed en las Andas ecuadorianas (gruppa dialectala dal nord kichwa).

Dapi ch’ils stadis da l’America Latina han cumenzà ad endrizzar scolas per l’entira populaziun, è la finamira da las regenzas stada da hispanisar la populaziun indigena ("castellanización"). Perquai è il spagnol stà l’unica lingua d’instrucziun. Il quechua serviva mo sco lingua auxiliara per la communicaziun. En tschertas regiuns eri schizunt scumandà da discurrer quechua en scola. Juan Velasco Alvarado, president dal Peru dal 1968 al 1975, ha introducì sco emprim quechua en las scolas da Lima, a l’entschatta però mo sco lingua secundara u lingua estra per glieud da lingua spagnola. Igl ha dà ina ferma opposiziun e resalvas rassisticas. Suenter la cupitga da Velasco èn vegnidas interruttas l’emprim prest tut las emprovas d’instruir quechua en scola. Il cumenzament dals onns 1980 è vegnì lantschà cun il sustegn da la "Deutsche Gesellschaft für Technische Zusammenarbeit" (GTZ) in project internaziunal per il diever da quechua e d’aimara en il departament peruan Puno. Il project è vegnì cuntinuà mo pervi dal squitsch da vart tudestga.

Sin plaun internaziunal existan dapi ils onns 1990 cunvegnas tranter pajais da l’America Latina davart l’uschenumnada educaziun interculturala bilingua "(Educación Intercultural Bilingüe)" EIB. En l’Ecuador ed en la Bolivia, dapi intgins onns er en il Peru, è l’EIB ina part fixa da l’instrucziun publica en la scola primara. Ella na proveda fin ussa però betg anc la populaziun indigena da l’entir territori. Per il mument sa restrenscha l’EIB anc – cun paucas excepziuns – sin la populaziun rurala che discurra quechua ed aimara e n’includa betg quels che discurran spagnol respectivamain las citads. Quai vala era per la promoziun cuntinuanta dal quechua sco lingua d’instrucziun al stgalim mesaun e superiur. Effectivamain po il quechua mo avair success en scola, sche ses diever en la vita professiunala quotidiana è necessari ed evident.

Savens datti resalvas dals geniturs. Quels teman per part che lur uffants n’emprendian betg bain avunda spagnol – la lingua ch’els dovran suenter en lur professiun – sche l’alfabetisaziun na vegn betg fatga en spagnol. Retschertgas scientificas demussan gist il cuntrari. Il success cumprovà dals scolars ed in sentiment subjectiv pli positiv han per part laschà tschessar talas resalvas.

En rom da l’EIB vegn instruida sco lingua da leger e scriver l’emprim onn da scola unicamain la lingua indigena. Il segund onn vegn vitiers l’ortografia spagnola. A partir dal terz onn vegn augmentada l’instrucziun en spagnol e las lecziuns vegnan dadas tant en quechua sco en spagnol. L’instrucziun duai esser interculturala: il cuntegn focusescha sin la cultura indigena ed accentuescha supplementarmain aspects da la cultura (‹alva›) europeica. I na sa tracta damai betg d’ina simpla ‹translaziun› dal concept da furmaziun tradiziunal eurocentrà.

L’instrucziun bilingua tempriva en l’America Latina han en emprima lingia en mira in’optimaziun da l’acquisiziun dal spagnol. L’EIB ha però la finamira da revalitar il quechua e da segirar uschia la cuntinuitad da la lingua en la cultura indigena. En intgins cas sto il quechua vegnir emprendì da nov, uschia per exempel dals Quechuas da Lamistas en il Peru u dals Saraguros en l’Ecuador.

En l’Ecuador datti ina retscha da scolas bilinguas che las vischnancas mainan en atgna responsabladad. En la Boliva è responsabel sin nivel naziunal il "Consejo Educativo de la Nación Quechua" CENAQ per l’instrucziun da quechua. L’EIB proveda qua fin ussa circa la mesadad da la populaziun che discurra quechua.

En il Peru èn vegnids elavurads en il fratemp meds d’instrucziun en l’ortografia uffiziala da las suandantas variantas dal quechua:
Quests meds èn vegnids elavurads per incumbensa da ministeri d’educaziun e vegnan duvrads en rom da l’EIB. L’introducziun da l’EIB per autras variantas dal quechua, tranter auter era da quellas ch’èn en privel da svanir sco il quechua huanca ed il quechua da Cajamarca, è pendenta.

En l’Argentina na datti fin ussa – malgrà bleras discussiuns en quel connex – nagina EIB cun instrucziun da quechua en scolas publicas.

Las diversas variantas dal quechua demussan tranter ellas intginas differenzas areguard la fonologia. L’emprim vegnan descrittas las relaziuns dal qusqu-qullaw, la varianta la pli derasada (discurrida a Cuzco, a Puno, en parts da l’Apurímac ed en la Bolivia). Suenter vegnan descrittas las differenzas da tschellas variantas.

Il quechua ha mo trais vocals che valan sco fonems: ['], ['] ed ['] (sumegliant sco l’arab classic). Persunas monolinguas als pronunzian per regla sco ['], mintgatant però era sco ils vocals spagnols [']. En vischinanza dals consonants uvulars ['], ['] e ['] vegnan els plitost pronunziads sco ['], ['] ed []. En l’ortografia da 5 vocals – che n’è entant betg pli l’ortografia uffiziala – vegnan quests allofons che dependan mo dals consonants uvulars scrits sco ‹e› ed ‹o›. En tscherts cas da cunfin ha quai chaschunà confusiuns considerablas. Perquai vegn scrit ozendi (exceptà en pleds esters) unicamain ‹a, i, u›.

Ils bustabs da l’alfabet che furma ussa la versiun uffiziala dal Peru correspundan a l’alfabet fonetic internaziunal, cun excepziun dals palatals [] che vegnan scrits sco ‹ch ñ ll y›.

Ils plosivs ed ils fricativs èn adina surds; vocals sonors na valan betg sco fonems en il quechua. En la varianta qusqu-qullaw – auter ch’en tut las ulteriuras variantas dal quecha, però tuttina sco en l’aimara, danunder che questa particularitad deriva probablamain – ha mintga plosiv trais furmas: simpel, ejectiv ed aspirà, per exempel:

En tut las variantas centralas e dal nord dal quechua (en il nord dal departament Junín) datti ultra da quai il fricativ postalveolar [] (scrit ‹sh›, da linguists era [š], tuttina sco ‹sch› en nossa scripziun) che correspunda en la varianta dal sid al [s]. Il sun [] cumpara er en intgins territoris dal qusqu-qullaw. Là è el però sa sviluppà a [] (‹chk›) respectivamain a [] (‹sy›) (uschia al scriv’ins era tenor l’alfabet uffizial). Etimologicamain n’ha el pia da far nagut cun il sun dal quechua oriund [].

En ils dialects da Junín, Cajamarca e Lambayeque datti plinavant anc il [ĉ] retroflex (pronunzià sumegliantamain sco ‹tr› per englais), in sun oriund dal quechua che correspunda en tschellas variantas a [] (‹ch›).

Circa 30 % dal stgazi da pleds modern dal quechua derivan dal spagnol. Intgins dals suns spagnols (p.ex. ‹f›, ‹b›, ‹d›, ‹g›) han probablamain obtegnì caracter fonematic, era per pledaders da quechua monolings. Il medem vala pli e pli per la differenziaziun dals vocals ‹o-u› ed ‹e-i› en emprests lexicals spagnols (p.ex.: "karo" che deriva dal spagnol "caro" = ‹char›, quechua "karu" = ‹lunsch›).

Avant ch’ils Europeans èn arrivads n’existiva per il quechua nagina scrittira da bustabs. En il temp dal reginavel dals Incas vegnivan duvrads quipus ("chipus", cordas da nufs) per inventarisar deposits da provisiun. Igl è contestà, schebain questas cordas da nufs pon vegnir interpretadas sco ina prefurma d’ina scrittira cun entirs pleds.

Dapi il temp colonial spagnol è vegnì duvrà l’alfabet latin per scriver quechua. La valur fonologica dals bustabs s’orientava al spagnol. Il 1560 ha scrit Domingo de Santo Tomás l’emprima grammatica per ina varianta dal quechua en la vischinanza da Lima. Quella grammatica ha furmà ditg la basa per l’instrucziun da quechua a l’universitad da Lima. Il 1607 ed il 1608 ha publitgà Diego González Holguín in vocabulari ed ina grammatica per il quechua (el sez numnava la lingua ‹quichua›) da Cuzco. Quellas duas ovras èn stadas decisivas per ils texts colonials en quechua ch’èn vegnids scrits pli tard.

Fin il 20avel tschientaner n’hai betg dà in’ortografia unitara. Ins scriveva tenor l’ortografia spagnola che reproduciva las valurs fonologicas dal quechua mo a moda manglusa. En il decurs dal 20avel tschientaner èn vegnids preschentads plirs models da concurrenza per in’ortografia dal quechua cun bustabs latins.

En il Peru ha la regenza da Juan Velasco Alvarado fixà il 1975 in alfabet uffizial ("Alfabeto Oficial") cun sis variantas regiunalas che cuntegneva novs bustabs, tranter auter il ‹w›, il ‹k› ed il ‹q›, uschia ch’ils suns [w], [k] e [q] dal quechua han pudì vegnir reproducids per l’emprima giada exactamain. Ils plosivs aspirads vegnivan exprimids cun agiuntar in h, plosivs ejectivs cun agiuntar in apostrof. En sasez vala quest alfabet fin oz. Sa fundond sin la moda da scriver spagnola vegnivan duvrads ils tschintg vocals ‹a›, ‹e›, ‹i›, ‹o› ed ‹u›. Questa furma da l’alfabet vegn propagada fin oz da l’"Academia Mayor de la Lengua Quechua" (AMLQ) a Cuzco. En la Bolivia è vegnì sviluppà parallelamain in standard uffizial fitg sumegliant, en il qual vegniva però duvrà a la fin da la silba ‹j› empè da ‹h› e ‹k› empè da ‹q›. En l’Argentina èn s’etablidas gist duas differentas modas da scriver: quella da Tucumán / Jujuy e quella da Santiago del Estero.

Las ortografias uffizialas dal Peru e da la Bolivia han ins adattà ina a l’autra ils onns 1980. Plinavant è vegnida substituida uffizialmain il 1985 la moda da scriver cun tschintg vocals cun quella da trais vocals, perquai che quella è pli datiers a la fonetica dal quechua. Empè dad ‹e› ed ‹o› che figuravan unicamain en vischinanza da ‹q› vegn ussa scrit ‹i› respectivamain ‹u›. L’unica differenza tranter ils dus pajais è il grafem per la valur fonologica [h] che vegn reproducida en il Peru cun ‹h› ed en la Bolivia cun ‹j›. En l’Ecuador han ins medemamain substituì la moda da scriver che s’orientava al spagnol cun ina moda da scriver che sa basa sin quella dal Peru e da la Bolivia. La fonetica dal "kichwa" ecuadorian sa distingua però cleramain da quella dal Peru e da la Bolivia. L’Argentina n’ha anc betg surpiglià il nov alfabet dal quechua.

L’ortografia moderna dal quechua vegn crititgada fin oz d’intginas instituziuns, tranter auter da l’AMLQ e da represchentants dal SIL International: l’alfabet uffizial saja pli grev da chapir per persunas ch’han emprendì da leger e scriver cun l’alfabet spagnol. Questa critica vegn replitgada cun l’argument che la scripziun moderna reproduceschia a moda perfetga la fonologia dal quechua. En pli renviesch’ins a studis che mussan che l’alfabetisaziun en quechua cun il sistem da tschintg vocals haja per consequenza pli grondas difficultads da leger spagnol che quai ch’igl è il cas cun il sistem da trais vocals.

Ins sto considerar che modas da scriver pli veglias che s’orienteschan a l’ortografia spagnola èn usitadas en la publicitad fin oz, cunzunt en connex cun nums geografics. Uschia vegnan per exempel nums pli renumads sco "Wayna Pikchu", "Saksaywaman" e "Qurikancha" era scrits sco "Huayna Picchu", "Sacsayhuaman" e "Coricancha" respectivamain "Qorikancha".

Il linguist peruan Rodolfo Cerrón Palomino, che discurra quechua huanca sco lingua materna, propona in standard ortografic unifitgà per tut ils dialects meridiunals dal quechua (q.v.d. ils dialects quechuans che vegnan discurrids en tut il Peru dal Sid davent da Huancavelica, en la Bolivia ed en l’Argentina). Quest standard numna el quechua dal sid (quechua sureño). Bleras instituziuns peruanas acceptan entant quest standard. El cuntegna structuras oriundas dals dialects ils pli frequents: chanka (ayakuchu, quechua ayacuchano) e qusqu-qullaw (discurrì davent da Cuzco vers il sid, en la Bolivia ed en l’Argentina). Exempels:

Dapi il 1985 dovra l’alfabet dal quechua uffizial a Peru en general ils suandants 18 bustabs per il stgazi da pleds ertà dal quechua sco era per ils emprests lexicals da l’aimara:
a, ch, h, i, k, l, ll, m, n, ñ, p, q, r, s, t, u, w, y.

En qusqu-qullaw vegnan plinavant duvrads ils suandants bustabs (era per emprests lexicals da l’aimara). En tut sa tracti da 28 grafems:
chh, ch', kh, k', ph, p', qh, q', th, t'.

En la Boliva scriv’ins ‹j› empè da ‹h›.

En las variantas centralas e dal nord datti plinavant il ‹sh› [š] (IPA: []).
En las variantas da Junín, da Cajamarca e da Lambayeque datti ultra da quai anc il ‹ĉ› (che vegn scrit inuffizialmain ‹tr›). En tut sa tracti da 20 segns.

Ils bustabs e ed o na vegnan betg duvrads per pleds ertads dal quechua, perquai ch’i sa tracta d’allofons dad ‹i› e dad ‹u› che figureschan en vischinanza da ‹q›, ‹qh›, ‹q'›.

Ils suandants bustabs vegnan duvrads unicamain per emprests lexicals dal spagnol e d’autras linguas (auter che da l’aimara):
b, d, e, f, g, o.

Unicamain en nums propris ubain en expressiuns surpigliadas directamain dal spagnol figureschan ils suandants grafems:
c, v, x, z;
j (en il Peru; en la Bolivia stat quel empè da ‹h›).

Quechua è ina lingua agglutinanta sco il tirc ed il finlandais, quai vul dir che la significaziun dal pled vegn adattada ad in tschep invariabel cun agiuntar silbas (suffixs) e betg cun flectar ils pleds (midada da l’entir pled tut tenor temp, persuna e schlattaina) sco quai ch’igl è il cas per exempel en rumantsch.

La successiun dals suffixs è reglada severamain sco l’exempel dal pled "chakra" (champ) illustrescha:

Sco la plipart da las linguas agglutinantas furma il quechua ina lingua dal tip SOP (subject-object-predicat), q.v.d. che la successiun dals pleds è usualmain sco en la suandanta frasa: "Michiqkunaqa wayñutam takichkanku" = Ils pasturs [michiqkuna] chantan [takiy] (gist) [-chka-] in "Wayñu" [sort da chant/saut].

Il substantiv enconuscha en quechua dus numerus: il singular ed il plural. L’ultim vegn exprimì cun agiuntar il suffix "-kuna". El na sto betg vegnir duvrà stringentamain e vegn savens laschà davent en cas evidents.

Il substantiv vegn ‹declinà› a maun d’ina retscha da suffixs empè da preposiziuns. Quai èn "-p(a)" (genitiv), "-ta" (accusativ), "-nta" (‹tras›), "-man" (‹tar›), "-manta" [quechua I: "-piqta"] (‹da, ord›), "-paq" (‹per›), "-pi" [Qaechua I: "-ĉaw"] (‹en›), "-wan" (‹cun›). Quests suffixs èn productivs, perquai ch’els pon per exempel era furmar adverbs ("chaypi", là; "kunanmanta", a partir d’ussa, …).

La funcziun da l’artitgel definit vegn per part surpigliada da l’uschenumnà "topic marker" "-qa": runa"qa" = "l’"um.

Cun cumbinar substantivs vegnan furmads a moda simpla e fitg frequentamain pleds cumponids. L’emprim nomen è l’attribut: "hatun" = grond; "yachay" = savair, emprender; "wasi" = chasa; "hatun yachay wasi" = scol’auta, universitad.

Il quechua n’enconuscha nagin gener grammatical. En tscherts cas gioga però il gener natiral ina rolla: uschia è per exempel "churi" adina l’uffant d’in um e "wawa" l’uffant d’ina dunna. Sumegliant è quai era en connex cun relaziuns da fragliuns.

Il quechua enconuscha set pronoms persunals. Per l’emprima persuna plural (‹nus›) existan en quechua dus pronoms differents. Il pronom inclusiv vegn duvrà sch’il pledader includa la persuna pledentada (‹nus e ti›, ‹jau e ti›). Il pronom exclusiv vegn duvrà, sche la persuna pledentada vegn exclusa (‹nus senza tai›).

Il possess u l’appartegnientscha vegn exprimì en quechua cun suffixs possessivs:

"wasi" = chasa; "wasiy" = mia chasa; "wasiyki" = tia chasa; "wasin" = sia chasa; "wasinchik" = nossa (era tia) chasa; "wasiyku" = nossa (betg tia) chasa; "wasiykichik" = vossa chasa; "wasinku" = lur chasa.

Il genitiv "-p(a)" pretenda per il nomen appartegnent ch’inditga il possess ina terminaziun possessiva: inti"p" churi"n" = figl dal sulegl.

Ils pronoms demonstrativs dal quechua ils pli impurtants èn "kay" (quest), "chay" (quai) e "wak" (quel). Quels pon era vegnir duvrads en funcziun d’adjectiv.

Ils adjectivs stattan en il quechua davant ils substantivs. I na dat betg in gener grammatical ed els na vegnan betg declinads ensemen cun ils substantivs.

Ils adverbs vegnan furmads per l’ina cun agiuntar il suffix "-ta", ad in adjectiv, mintgatant er il suffix "-lla": "allin - allinta" (‹bun›), "utqay - utqaylla" (‹svelt, dabot›). Per l’autra vegnan els furmads cun agid da suffixs che vegnan agiuntads als pronoms demonstrativs: "chay" (‹quai›) - "chaypi" (‹là›), "kay" (‹quest›) - "kayman" (‹nà qua›). Plinavant datti numerus adverbs independents. En quel connex dat en egl che l’adverb "qhipa" signifitga tant ‹davostiers› sco er ‹en l’avegnir›, "ñawpa" percunter ‹davanttiers› sco era ‹passà›. Concepts spazials e temporals dals adverbs en quechua èn damai colliads – sumegliantamain sco en l’aimara – precis a moda cuntraria da quai ch’igl è il cas en las linguas europeicas.

Dumbers cardinals: "ch'usaq" (0), "huk" (1), "iskay" (2), "kimsa" (3), "tawa" (4), "pichqa" (5), "suqta" (6), "qanchis" (7), "pusaq" (8), "isqun" (9), "chunka" (10), "chunka hukniyuq" (11), "chunka iskayniyuq" (12), "iskay chunka" (20), "pachak" (100), "waranqa" (1000), "hunu" (1 000 000), "lluna" (1 000 000 000 000).
Ils dumbers ordinals vegnan furmads cun agiuntar il pled "ñiqin" al dumber cardinal correspundent (p.ex. "iskay ñiqin" = ‹segunda›). Empè da "huk ñiqin" (‹emprima›) pon ins però era dir "ñawpaq" che signifitga era ‹la pli veglia›.

L’infinitiv vegn furmà cun il suffix "-y" ("much'a"= ‹bitsch›; "much'a-y" = ‹bitschar›). L’imperativ singular ha la medema furma; per furmar il plural vegn agiuntà "-ychik". L’infix "-wa-" exprima ‹a mai/mai/ma› ("much'ay!" = ‹bitscha!›, "much'away!" = ‹bitscha mai!/ma bitscha!›).

Las terminaziuns dals verbs en l’indicativ èn las suandantas:

Sch’il subject stat en il plural, po il verb star en il singular: "Runakunaqa llaqtakunapim kawsan." = Ils umans vivan en vitgs/citads.

Differents infixs e suffixs servan a midar la significaziun, uschia per exempel il "-chi-" causativ (exempel: "wañuy" = ‹murir›; "wañuchiy" = ‹mazzar›); il "-ku-" reflexiv (exempel: "sipiy" = ‹mazzar›; "sipikuy" = ‹sa mazzar›); il "-naku-" reciproc (exempel: "marq'ay"= ‹embratschar›; "marq'anakuy"= ‹embratschar in l’auter›), il "-chka-" durativ (exempel; "mikhuy" = ‹mangiar›; "mikhuchkay" = ‹esser vid mangiar›).

Il quechua enconuscha la conjugaziun objectiva. Quai munta ch’i na dat betg mo differentas terminaziuns verbalas per differents subjects, mabain era per differents objects (transiziun). Exempel:
Per il futur datti atgnas terminaziuns verbalas da transiziun.

Particlas – pia pleds, als quals na vegnan mai agiuntads suffixs – datti mo paucas. Particlas èn per exempel ils pleds "arí" (‹gea›), "yaw" (‹hallo!›, ‹he!›) e tscherts emprests lexicals dal spagnol sco "piru" (da spagnol "pero" ‹ma›) e "sinuqa" (da "sino" ‹mabain›). Il pled da negaziun "mana" (‹na›) n’è betg ina particla, perquai ch’i pon vegnir agiuntads suffixs ("manam", ‹na, betg›; "manas", ‹na, di la glieud›, "manapunim", tuttavia betg; "manaraq", ‹anc betg›; "manaña", ‹betg pli›).

La gronda part da las frasas en quechua èn marcadas d’in suffix d’evidenzialitad. Quel inditga quant segir ch’il pledader è da quai ch’el di respectivamain danunder ch’el ha l’infurmaziun. "-mi" exprima ch’il pledader sa quai ord atgna experientscha ("Tayta Wayllaqawaqa chufirmi", ‹signur Huayllacahua è chauffeur, jau sai quai, jau hai vis quai›); "-si" exprima ch’il pledader sa quai da l’udir ("Tayta Wayllaqawaqa chufirsi", ‹signur Huayllacahua è chauffeur, m’han ins raquintà›); "-cha" exprima ch’il pledader n’è betg dal tut segir ("Tayta Wayllaqawaqa chufircha", ‹signur Huayllacahua è probablamain – ubain: forsa – chauffeur›). Suenter in vocal vegn agiuntà "-m, -s, -ch".

En quechua datti fitg blers pronoms interrogativs che vegnan furmads cun agiuntar suffixs nominals a las ragischs "ima" (tge), "pi" (tgi) e "may" (nua). Per il pli vegn anc agiuntà in suffix evidenzial u "-taq":

Dumondas che pon vegnir respundidas cun gea u na vegnan adina furmadas cun "-chu".

Il suffix "-chu" serva era per dir da na ("mana" per expressiuns ed "ama" per cumonds):

Sco lingua agglutinanta na dovra il quechua betg proposiziuns subordinadas cun agid da conjuncziuns, mabain expressiuns verbalas, a las qualas ils suffixs correspundents vegnan agiuntads:

Empè da las conjuncziuns rumantschas ‹sche›, ‹cura›, ‹durant›, ‹perquai› e ‹malgrà› vegnan duvrads ils infixs / suffixs "-pti-" (per differents subjects) e "-spa-" u "-stin" (per il medem subject). Per nianzas da significaziun pon plinavant vegnir agiuntads ulteriurs suffixs (p.ex. "-qa", "-m(i)", "-s(i)" e "-(pas)":

In cas spezial areguard las proposiziuns subordinadas è il quechua en la Bolivia, perquai ch’el enconuscha era conjuncziuns (furmadas da pronoms interrogativs e "-chus"). A maun da quellas po el furmar ultra da las pussaivladads da s’exprimer surmenziunadas era proposiziuns subordinadas per propi.

Las linguas europeicas (ed autras) han surpiglià intgins emprests lexicals dal quechua. Per regla èn quests pleds arrivads en Europa sur il spagnol. Intgins exempels:







</doc>
<doc id="9809" url="https://rm.wikipedia.org/wiki?curid=9809" title="Tschertezza da salvamaint">
Tschertezza da salvamaint

Tschertezza da salvamaint significha üna noziun centrela da la teologia dal protestantissem. Ella managia cha'l pcheder güstificho da Dieu po esser sgür ch'el hegia la cumünaunza cul Segner uossa ed eir in l'ultim güdizi.

La tschertezza da salvamaint as basa be sülla cretta chi clappa las impromischiuns divinas e survain la grazcha scu ün regal. La polemica dals refurmaturs as drizza cunter üna incletta da salvamaint chi considerescha las bunas ouvras dal crettaivel scu decisivas per pudair river a Dieu.

Ils teologs luterauns e refurmos stimaivan las bunas ouvras, ma els intunaivan la dretta plazza per quellas: nempe illa relaziun cul prossem chi douvra il bön - e na illa relaziun cun Dieu innua cha la cretta dess agir sulettamaing.

La tschertezza da salvamaint es collio culla santificaziun e s'exprima e crescha in ella.

La rösa da Luther illustrescha la tschertezza da salvamaint in fuorma spessa.


</doc>
<doc id="9810" url="https://rm.wikipedia.org/wiki?curid=9810" title="Provinza da Sondrio">
Provinza da Sondrio

La provinza da Sondrio, per rumantsch era provinza da Sunder, è ina provinza da la regiun taliana Lumbardia. Sia chapitala è la citad da Sondrio (rum. "Sunder"). Ella cumprenda essenzialmain la Vuclina. Tranter las vischnancas las pli grondas sa chatta Morbegno (rum. "Murbegn"). La provinza cumpigla las veglias valladas Chiavenna (Val San Giacomo e Valchiavenna), Vuclina e Bormio (rum. "Buorm"). Tranter il 1512 ed il 1797 fascheva la regiun part dal Stadi liber da las Trais Lias.


</doc>
<doc id="9814" url="https://rm.wikipedia.org/wiki?curid=9814" title="Provinza da Como">
Provinza da Como

La provinza da Como, per rumantsch era provinza da Com, è ina provinza en il nord da la regiun taliana Lumbardia. Sia chapitala è la citad da Como (rum. "Com"). Tranter las vischnancas las pli grondas sa chattan Cantù, Erba, Mariano Comense ed Olgiate Comasco.


</doc>
<doc id="9819" url="https://rm.wikipedia.org/wiki?curid=9819" title="Paulus da Tarsus">
Paulus da Tarsus

Paulus da Tarsus (mort zieva 60 zieva la naschentscha da Gesu Crist, prubabelmaing a Roma) es il rapreschantant il pü important da la prüma generaziun da quels cristiauns zieva la mort da Gesu da Nazaret chi giaivan scu missiunaris in tuottas parts dal muond cuntschaint quella vouta e predgiaivan l'evangeli.

Paulus s'inclegiaiva scu mess da Gesu zieva cha quel l'eira accumpagno davaunt Damascus e'l vaiva fat volver vers el. Aunz vaiva Paulus - quella vouta auncha suot sieu nom oriund "Saulus" ed in sieu uffizi scu ün mneder dals Güdevs - perseguito als cristiauns pervi dal imbüttamaint ch'els sajan blasfemicers.

Causa da sieus trais viedis da mischiun i'l spazi dal Mer Mediterraun vain el considero scu'l "apostel dals pövels". Medemmamaing vaiva'l effet in möd ch'el correspundaiva cun diversas raspedas ed elavuraiva telmaing ün'egna teologia.

A vain supponieu cha Paulus es gnieu executo insembel cun Simon Petrus scu martir a Roma.



</doc>
<doc id="9820" url="https://rm.wikipedia.org/wiki?curid=9820" title="Hokkaidō">
Hokkaidō

La prefectura aveva a la fin dal 2005 var 5,7 milliuns abitants, dals quals 25'000 appartegnevan a la minoritad indigena dals Ainu. La citad la pli gronda ed a medem temp la residenza da l'administraziun prefecturala è Sapporo. La citad situada il pli al nord da Hokkaidō e dal Giapun insumma è Wakkanai.

Giapunais ch'èn naschids sin Hokkaidō sa numnan che munta „uffant ch'è naschì sin Hokkaidō“ u simplamain „figl/figlia da Hokkaidō“.



</doc>
<doc id="9826" url="https://rm.wikipedia.org/wiki?curid=9826" title="Wakkanai">
Wakkanai

Il num da la citad deriva da l'ainu che munta „l'aual en il qual curra l'aua fraida“, da "yam" „fraid (da tutgar)“, "wakka" „aua (schubra, da baiver)“ e "nay" „aual, flum(in)“. L'emprim morfem è ì a perder en il num giapunais. Ils "kanji" (bustabs chinais duvrads per scriver il giapunais) èn vegnids tschernids per lur valur fonetica (pronunzia), els na transportan betg la muntada dal num.

Las industrias las pli impurtantas èn la pestga, l'economia da latgiras e l'agricultura.

Wakkanai dispona d'in atgna plazza aviatica e d'in port. Per via terrestra èsi accessibel tras la lingia principala da Sōya da la viafier JR e tras las vias naziunalas 40, 232 e 238.

Partenadis existan a l'intern cun Ishigaki, la citad il pli al sid dal Giapun, ed a l'ester cun Juschno-Sachalinsk (Sachalin, Russia) e Anchorage (Alasca, USA).


</doc>
<doc id="9827" url="https://rm.wikipedia.org/wiki?curid=9827" title="Simon Petrus">
Simon Petrus

Simon Petrus [inrumantscho per puter "Schimun Peider"] (* in Galilea in Israel dal Nord, † intuorn l'an 67 zieva la naschentscha da Gesu Crist, prubabelmaing executo insembel cun Paulus da Tarsus) d'eira il prüm discipul cha Gesu da Nazaret ho clamo per al fer seguir.

Da mister d'eira Petrus pas-cheder al "lej da Genezaret". Zieva la clamaziun scu scolar da Gesu dvantaiva Petrus il mneder dal circul dals discipuls. Gesu l'imprometta ch'el vöglia fabricher la baselgia "sün quist spelm" (la dumanda es, scha quist'impromischiun reguarda a Petrus svess scu persuna u a sia confessiun da crajer in Gesu - e pel cas cha Petrus es managio persunelmaing scha que pudess funder ün uffizi da successuors). Perque porta'l lura il nom "hom da spelm" (spelm per lingua greca = "petra").

Cun sieu nom as collian otezzas e chafuolezzas d'ün caracter ferm, però na stabel: la prüma confessiun cha Gesu saja il cristus, il figl da Dieu, ma eir il schnajamaint da Gesu, accumpagno d'ün sbreg da trais voutas d'ün chöd – precis uschè cu cha Gesu vaiva previs ed annunzcho.

La baselgia catolica romauna al considerescha scu'l prüm papa, sül quêl tuots successuors as basan.

Il protestantissem onurescha a Petrus scu ün exaimpel da cretta, da tentaziun, da deblezza e d'arvschida da grazcha divina.


</doc>
<doc id="9828" url="https://rm.wikipedia.org/wiki?curid=9828" title="Martir">
Martir

Suot ün martir s'inclegia üna persuna chi'd es pronta da der sü sia vita in amur d'idealas pü otas e chi moura tres ün act da violenza pervi da sia cretta e sia persvasiun. 

Il pled deriva dal grec "martys", que voul dir "perdütta" respectivmaing "quel chi do perdütta".

La noziun es deraseda impustüt infra il cristianissem, ultra da que eir i'l giudaissem. L'islam cugnuoscha il martiri dal crettaivel, ma eir da quel chi cumbatta armedamaing pella chosa dal islam. La religiun cristiauna as disferenzescha d'üna tela incletta causa ch'ella acceptescha be la mort sainza adöver da violenza.

Il prüm martir cristiaun d'eira il sench Steivan. Sieu di festel e da memoria es tradiziunelmaing il Firo da Nadel als 26 da december.



</doc>
<doc id="9829" url="https://rm.wikipedia.org/wiki?curid=9829" title="Giuvnal">
Giuvnal

Ün giuvnal (in rumauntsch grischun, per puter e vallader discipul, uschè eir illa Sencha Scrittüra) es – in ün sen vast – ün scolar d'üna persunalited religius.

In ün sen pü stret es el sto ün aderent da Gesu da Nazaret chi l'ho accumpagno sün las chaminedas in Galilea e finelmaing insü vers Gerusalem.

Gesu radunaiva discipuls numerus, traunter ils quêls dudesch speciels chi rapreschantaivan las dudesch razzas d'Israel.

Dapertuot, innua ch'ün fundatur da nouvas doctrinas ho agieu e faiva effet cun sieu carisma, es sto il fenomen da discipuls cuntschaint.


</doc>
<doc id="9833" url="https://rm.wikipedia.org/wiki?curid=9833" title="Evangeli">
Evangeli

Evangeli es oriundamaing üna noziun greca ("eu-anggelion") e significha üna "buna nouva". 

Suot evangeli s'inclegia hozindi pel solit ün minch dals quatter cudeschs biblics da Matteus, Marcus, Lucas e Gioannes chi raquintan la buna nouva da Gesu da Nazaret e da sieu salvamaint a favur dals pechaders. La Bibgia svessa druva il pled adüna per exprimer ün discuors a buocha e na in scrit. Insè es la vusch vivainta ed amiaivla da Dieu respectivmaing da sieus mess "evangeli". In quist sen apperan antecessurs dal impissamaint già i'l Vegl Testamaint, impustüt tal profet Esaia. 

Ils "baps da baselgia" tamprivs savaivan nomner minchataunt tuot la Bibla "evangeli" (culs fats dals apostels, cullas chartas da Paulus e l'apocalipsa).



</doc>
<doc id="9834" url="https://rm.wikipedia.org/wiki?curid=9834" title="Missiun">
Missiun

Missiun deriva dal pled latin "missio" (que voul dir "mischiun (sün basa d'üna incumbenza")) e significha la via da l'evangeli da Gesu Crist tar ils pövels dal muond inter.

Gesu svess do a sieus discipuls il cumand da missiuner, da fer dvanter discipuls e da battager sül nom dal Dieu da triunited. Quist cumand daiva'l zieva ch'el s'ho fat palais scu il resüsto (tenor evangeli seguond Matteus, chapitel 28).

Missiun d'eira dal prüm davent ün fenomen dal cristianissem in tuottas sias fuormas e confessiuns. Paulus da Tarsus faiva in sieu uffizi scu apostel trais "viedis da missiun" per funder nouvas raspedas e per sustgnair quellas chi existaivan già.

Dal 6evel fin al 8evel tschientiner as vezzaiva ün'activited missiunarica in Irlanda ed in Ingialterra (la "missiun celtica inglaisa").

Intuorn la vouta dal millenni missiunaiva la baselgia ortodoxa da Bizanz in Europa da l'ost. In seguit dvantaivan ils pövels slavics cristiauns.

La missiun da la baselgia catolica romauna as collia impustüt culs gesuits (societed da Gesu).

I'l temp modern tampriv as sviluppaiva tres l'influenza dal pietissem üna missiun intensiva evangelica, traunter oter dals Herrnhuters (cumünaunza da frers) suot il mneder spirituel Nikolaus Ludwig von Zinzendorf.

Hozindi collavureschan las baselgias indigenas e las societeds da missiun europeicas in möd da partenedi.

Ün cas speciel es il svilup da la missiun interiura al cumanzamaint dal 19evel tschientiner. Cu as drizza il sguard süls stedis infra üna naziun giâ cristianiseda. 



</doc>
<doc id="9837" url="https://rm.wikipedia.org/wiki?curid=9837" title="Muond dal circus">
Muond dal circus

Muand dal circus (o World Circus, Zirkuswelt, Monde du cirque) es ün evenimaint itinerant svizzer centro süllas arts dal circus, fundo l’an 1984 da Youri Messen-Jaschin. El preschainta tuots ils aspets dal circus, daspö sia creaziun archeologica fin a sias fuormas las pü contemporaunas.

La düreda da mincha manifestaziun es da nouv a dudesch mais in mincha cited. Ella artschaiva milliers da spectatuors e propuona preschantaziuns d'acrobats, gioculaturs, saltimbancs, fakirs, magliafö, clowns, musicists, dresseders da bes-chas, magiciauns, suttuns contemporauns, opera, magia e glüsch, vinging, paradas da circus, mimica, dal evenimaint cosmic fin a l’informatica, la scienza e la fisica dal circus. Purtand pü cu milli artists da la Svizzra e dal muond inter, cun bod taunts möds d’expressiun, cuntegn’la üna cited illa bellezza da la scuvierta dürant ün an.

«Muond dal circus» as do per mischiun principela dad avrir üna nouva via ill’art creatif e l’urbanism. Quista manifestaziun offra, traunter oter, ün interes pü vast al buonder dal public per la creaziun contemporauna e las nouvas tecnologias. L’es motiveda dal svilup irreversibel d’ün pensamaint visuel da pü in pü preschaint aint ils divers champs dal savair scientific, da la producziun industriela e da la creaziun visuela, cu eir da las noviteds praticas, industrielas e culturelas da la comunicaziun.

Il benefizi da la manifestaziun vegn interamaing surdo ad ün proget umanitari.





</doc>
<doc id="9838" url="https://rm.wikipedia.org/wiki?curid=9838" title="Battaisem">
Battaisem

Il battaisem u batten es il ritual d'entrer in üna raspeda cristiauna ed insomma illa cristianited mundiel. La persuna battageda vala lura per ün member vi dal corp da Gesu Crist.

Il battaisem capita in möd cha'l battagio vain fat gnir ümid trais voutas tres der ova al cho u perfin fat ir suot ova. Quella persuna chi battagia - il preir u il ravarenda, pü d'inrer eir ün laic - discuorra lotiers ils pleds "eau at battag [lura segua il nom] sül nom dal bap e dal figl e dal spiert sench. Amen."

Teologicamaing es il püt da vista il pü important: Tres il battaisem müda l'umaun il domini: davent da tuottas pussaunzas noschas e vi al Segner.



</doc>
<doc id="9843" url="https://rm.wikipedia.org/wiki?curid=9843" title="Trinitad">
Trinitad

La trinited (rumauntsch grischun "trinitad") es üna particularited dal cristianissem e significha cha Dieu schabain ch'el es unic exista in trais uschedittas persunas, que sun il bap (celestiel), il figl (Gesu Crist) e'l Spiert Sench.


L'an 325 gniva in occasiun dal prüm concil a Nicea decreteda la "confessiun nicena-constantinopolitauna", illa quela l'egualited divina da Gesu cul bap celestiel vain expressa.

Ad es ün'egna festa da la trinited i'l cuors da l'an da baselgia. La baselegia occidentela la celebrescha la dumengia zieva Tschinquaisma, düraunt cha la baselgia orientela considerescha Tschinquaisma svessa scu la festa da trinited.



</doc>
<doc id="9846" url="https://rm.wikipedia.org/wiki?curid=9846" title="Sontga Tschaina">
Sontga Tschaina

La Sencha Tschaina (rumauntsch grischun Sontga Tschaina, in territoris catolics eir in adöver "eucaristia") es üna acziun i'l cult divin cristiaun chi vuless fer früttaivel la mort e la resüstaunza da Gesu pels partecipants da la celebraziun i'l temp preschaint.

L'üsaunza da la Sencha Tschaina deriva da l'ultima tschaina cha Gesu da Nazaret festagiaiva culs dudesch discipuls la saira aunz sia mort, in "gövgia sencha".

I'l center staun daspö quista prüma tschaina ils pleds da Gesu sur il paun e sur il chalsch da vin: „Que es mieu corp – do per vus. Que es mieu saung – spans pels bgers.“

Las confessiuns differentas nu sun daperüna scha Gesu Crist es preschaint düraunt la celebraziun u scha la Sencha Tschaina es sulettamaing ün manger da memoria. In cas da l'ultim füss la raspeda ramasseda il subject da l'acziun, uschigliö Dieu svess.

I'l protestantissem as collia la dispütta intuorn la Sencha Tschaina culla noziun "extra calvinisticum".


</doc>
<doc id="9848" url="https://rm.wikipedia.org/wiki?curid=9848" title="Giustificaziun (teologia)">
Giustificaziun (teologia)

Güstificaziun (per rumauntsch grischun giustificaziun) es la noziun centrela da la teologia sistematica dal protestantissem e la doctrina la pü importanta dals refurmatuors, impustüt da Martin Luther ed - üna generaziun pü tarda - da Johannes Calvin. Quista doctrina chaschunaiva eir la seperaziun da la baselgia occidentela in ün'ela dal protestantissem ed üna da la baselgia catolica romauna.

Tenor la doctrina evangelica es la güstificaziun ün fer chi'd es da localiser tuottafat da la vart da Dieu. Dieu svess agischa e proclamescha cha l'umaun es liber da pcho, mort e diavel schabain cha l'istess l'umaun viva auncha suot la forza da quistas pussaunzas destructivas. L'absoluziun da Dieu capita in vista a la vita, il patir, la mort e la resüstaunza da Gesu Crist chi muossaiva in sia persuna ad ün umaun chi merita il nom "umaun" scu unic. 

La güstificaziun es üna acziun linguistica. La forza dal pled divin müda la realted e creescha qualchosa nouv (analogmaing a e congualabel cun la creaziun al principi cu cha il cudesch biblic da "Genesis" raquinta).

Al di da refuorma da l'an 1999 suottascrivaivan rapreschantants da la baselgia evangelica in Germania e da la baselgia catolica romauna ün documaint cumünaivel, i'l quêl els decleraivan cha las differenzchas dal temp da refurmaziun e cuntrarefurma nu sajan valablas da quinderinavaunt. Cunter quista decleraziun s'aduzaiva protest energic da la vart da numerus professuors da teologia evangelica.




</doc>
<doc id="9852" url="https://rm.wikipedia.org/wiki?curid=9852" title="Sanctificaziun">
Sanctificaziun

La santificaziun (per rumauntsch grischun sanctificaziun) significha il viver in ün stedi, i'l quêl ün umaun dvainta pü simil a Dieu. Que pussibiltescha a l'umaun da dvanter sench e da parteciper dimena a la senchited divina.
Il fenomen es cuntschaint in bgeras religiuns, ma be il cristianissem ho elavuro üna doctrina detagleda.

Illa teologia dal protestantissem correspuondescha la santificaziun a la güstificaziun e la segua immediatamaing scu l'otra vart da listessa medaglia. Illa perspectiva umauna as preschainta il connex scu correlaziun da cretta e charited (amur). 

Impustüt il penser da Johannes Calvin gira pella santificaziun intuorn. L'esser da santificaziun es l'ingrazchamaint cha l'umaun resainta in vista a la tschertezza da salvamaint. Calvin mantegna il connex da güstificaziun e santificaziun. Tar sieus successuors invezza as muossa üna tendenza cha la santificaziun as fo independent. La consequenza es cha l'interess zieva la ledscha crescha, düraunt cha l'evangeli nun es pü in vista.



</doc>
<doc id="9854" url="https://rm.wikipedia.org/wiki?curid=9854" title="Ultim giudizi">
Ultim giudizi

L'ultim güdizi (per rumauntsch grischun ultim giudizi) es ün'imaginaziun da cretta da las religiuns monoteisticas giudaissem, cristianissem ed islam chi cuntegna ün güdizi divin chi glivra il cuors dal temp e finischa l'istorgia. L'ultim güdizi tuocha tar l'ambiaint da l'apocalipsa.

Infra la Bibgia raquinta impustüt il cudesch da la "revelaziun da Gioannes" da las ultimas chosas a la fin da l'uscheditta prüma creaziun. Ma eir l'evangeli seguond Matteus recitescha pleds da Gesu Crist chi discuorran dal ultim güdizi (25evel chapitel).

Ad appara finelmaing Gesu scu il güdisch sül arch in tschêl per separer als umauns in quels da la vart dretta chi vivan per saimper in cumünaunza cun Dieu ed a quels da la vart schnestra chi restan sainza Dieu in etern.

Dispüttaivla d'eira adüna darcheu l'idea d'üna "conciliaziun da tuots" respectivmaing "conciliaziun generela" (in grec "apokatastasis panton"). Tenor quista teoria vaindscha Gesu Crist sur il diavel in möd ch'el maina tuottas creatüras our dal infiern.
In temp modern es Karl Barth sto ün simpatisant da quista doctrina schabain ch'el intunaiva: "Eau nu l'instruischa, ma neir eau nu la refüsa". L'opiniun da la majorited dals teologs invezza disch ch'üna conciliaziun da tuots nu po esser üngüna doctrina da la baselgia. Bgeraunz es ella üna spraunza e na dapü.

La scienzcha chi tratta eir da l'ultim güdizi ho nom escatologia.



</doc>
<doc id="9856" url="https://rm.wikipedia.org/wiki?curid=9856" title="Cap Sōya">
Cap Sōya

Il è il punct il pli al nord da l'insla Hokkaidō en il Giapun. El sa chatta en la vischnanca da Wakkanai en la sutprefectura da Sōya. Al cap stat il , il „vair“ punct il pli al nord sut controlla giapunaisa è dentant ina pitschna insla nunabitada da num Bentenjima, ch'è situada 1 km pli al nordvest. Perquai che il cap è sur la stretga da La Pérouse be 43 km davent dal cap Crillon sin l'insla Sachalin en la Russia, èsi en dis serains pussaival da vesair l'insla Sachalin.


</doc>
<doc id="9859" url="https://rm.wikipedia.org/wiki?curid=9859" title="Stretga da La Pérouse">
Stretga da La Pérouse

La stretga da La Pérouse (russ Пролив Лаперуза, "Proliw Laperuza") u è ina stretga da mar che separescha la part meridiunala da l'insla russa Sachalin dal nord da l'insla giapunaisa Hokkaidō.

Ella collia la mar dal Giapun en il vest cun la mar d'Ochotsk en l'ost. Ella è 94 km lunga ed, a ses punct il pli stretg, 43 km lada. Sia profunditad media è tranter 20 e 40 m, il punct il pli profund è sin 118 m.

Ses num internaziunal va enavos a Jean-François de La Pérouse, che l'ha scuvert il 1787 ensemen cun il cap Crillon. Ses num giapunais deriva dal num dal cap Sōya sin Hokkaidō.

Las auas territorialas giapunaisas tanschan be trais miglias marinas en la stretga da La Pérouse, enstagl da las 12 miglias normalas; quai che permetta a bastiments da guerra e sutmarins da la Marina dals Stadis Unids (US Navy) ch'èn equipads cun armas nuclearas da traversar la stretga senza violar il scumond dal Giapun cunter armas nuclearas en ses territori.


</doc>
<doc id="9862" url="https://rm.wikipedia.org/wiki?curid=9862" title="Escatologia">
Escatologia

Escatologia es üna disciplina parciela da la teologia in generel e specielmaing da la teologia sistematica. Ella tratta da las ultimas chosas (derivand da la lingua greca antica "ta es-chata" = las chosas ultimas, extremas) cur cha l'istorgia umauna glivra, traunter oter dal ultim güdizi. 

Las ouvras teologicas dal temp d'immez e dal temp modern tampriv vaivan pel solit il titul latin "De novissimis" (que voul dir "da las chosas las pü nouvas"). In quista noziun as muossa il möd da vzair tipic cristiaun: l'istorgia vain arcugnuschida ed accumplida da sia fin.

I'l 20evel tschientiner s'ho il teolog evangelic "Jürgen Moltmann" occupo intensivamaing cun l'escatologia. El ho disferenzcho il futur (avegnir scu qualchosa chi saro üna vouta preschaint) e l'avegnir (avegnir uossa i'l sen oriund e profuond scu qualchosa chi'd es in viedi vers l'umaun e'l vain incunter).




</doc>
<doc id="9866" url="https://rm.wikipedia.org/wiki?curid=9866" title="Buna Nouva">
Buna Nouva

La Gute-Nachricht-Bibel (GNB) è ina traducziun communicativa da la Bibla en lingua tudestga, ch'è vegnida revedida l'ultima giada il 1997. 

Il 2004 è cumparida sut il titel Il Nouv Testamaint – la Buna Nouva ina traducziun dal Nov Testament da la GNB, ch'è scrit alternant per vallader e puter.

La GNB è vegnida stgaffida da la Societad biblica tudestga (evangelica), dal Katholisches Bibelwerk e. V. a Stuttgart e da las Societads biblicas evangelicas e catolicas da l'Austria. La GNB vegn pia vendida dad ovras biblicas evangelicas e catolicas ed è damai la Bibla ecumenica la pli nova da l'intschess da la lingua tudestga. En la Baselgia catolica è ella dentant designada be per il studi biblic privat, en tut las autras occasiuns vegn duvrada la "Einheitsübersetzung" (traducziun unitara).

Il Nov Testament è cumparì il 1968 sut il titel "Gute Nachricht für Sie – NT 68", suandond l'exempel d'in project sumegliant american. Il 1970 han ins fatg ina nova, atgna traducziun dal Nov Testament da l'original grec. Il 1982 è vegnida terminada la traducziun dal Vegl Testament e la Bibla cumpletta è cumparida sut il titel "Bibel in heutigem Deutsch".

I suandava in revisiun cumpletta da l'entira traducziun è il text vegnì surlavurà profundamain per accentuar la nianzas semanticas dal text original. La nova GNB è vegnida publitgada il 1997. En la revisiun han ins generalmain dà paisa ad in nivel linguistic pli elevà ed in linguatg poetic elevà per ils texts poetics. Il 2002 è cumparida in'ediziun repassada en l'ortografia nova tudestga.

La Gute-Nachricht-Bibel è cumparida il 2008 en la retscha da software biblica "bibeldigital". Ina reaslisaziun mobila per smartphones è cumparida tar "Olive Tree Bible Software". Il 2011 è suandà ina versiun cumpatibla cun iPhone ed iPad.

Dapi il 2008 è il Nov Testament era disponibel sco cudisch auditiv sin 22 discs cumpacts ed en il format mp3, discurrì tranter auter dals acturs e pledaders Philipp Schepmann, Bodo Primus e Manfred Steffen.

Il 2004 è cumparida la traducziun rumantscha dal Nov Testament da la GNB. Ils texts èn scrits alternant per vallader e puter. Fatg ha la traducziun il reverenda Gion Gaudenz da Schlarigna, il figl da Jachen Ulrich Gaudenz, in dals traducturs da la "Soncha Scrittüra", la traducziun classica da la Bibla per vallader. Il 2009 ha Gion Gaudenz cumplettada sia traducziun da la Bibla cun il Vegl Testament en la versiun «cronologica» da Jörg Zink.

Cun ses linguatg modern ed enclegentaivel (u «communicativ») vul la traducziun rumantscha era porscher in'alternativa a la "Soncha Scrittüra" (1953), ch'entant vala sco antiquada (p. ex. cun verbs en il passà definì) ed en part greva da chapir.

I suonda ina cumparegliaziun da la "Gute-Nachricht-Bibel" e la "Buna Nouva" cun las traducziuns classicas per tudestg e rumantsch.



</doc>
<doc id="9867" url="https://rm.wikipedia.org/wiki?curid=9867" title="Creaziun">
Creaziun

Creaziun es üna noziun religiusa e teologica e significha la persvasiun cha'l muond nun exista pel cas, bgeraunz es creo d'üna pussaunza divina, nomno pel solit "creatur".

La filosofia - almain quella chi segua la tradiziun dal penseder grec "Aristoteles" - discuorra invezza d'üna "causa prüma" chi ho chaschuno l'origen da las chosas in ün act d'üna creatio ex nihilo.

Il discuors traunter teologia, filosofia e las scienzchas natürelas tratta hozindi dals möds d'expressiun differents in mitus e cretta d'üna vart ed in scienzcha da l'otra vart. Impustüt il dret da la "teoria d'evoluziun" da savair declarer la totalited da la realted es dispüttaivla. 




</doc>
<doc id="9868" url="https://rm.wikipedia.org/wiki?curid=9868" title="Confirmaziun">
Confirmaziun

La confirmaziun (derivand dal latin "confirmatio") es üna acziun da benedicziun in baselgias evangelicas. Il confirmand conferma conscienzchusamaing sieu battaisem passo e conferma medemmamaing ch'el vuless viver our dal spiert dal battaisem scu ün cristiaun creschieu, sculo e magiuren.

La confirmaziun capita pel solit in l'eted da 14 fin a 16 ans e glivra ün'instrucziun da confirmands chi düra traunter ün an e trais ans. Pü bod crudaivain insembel la fin dal temp da scoula e la confirmaziun.

Culla confirmaziun artschaiva il giuvenil ils drets ecclesiatics da piglier part a la Sencha Tschaina (hozindi suvenz eir già aunz la confirmaziun) ed ad elecziuns da baselgia e da dvanter padrin u madrütscha.



</doc>
<doc id="9870" url="https://rm.wikipedia.org/wiki?curid=9870" title="Missiun interiura">
Missiun interiura

La missiun interiura es üna fuorma speciela da la missiun in generel. Ella s'ho sviluppeda scu üna resposta diaconica süls stedis inhumauns illas citeds industrialisedas i'l decuors dal 19evel tschientiner (l'uscheditta "dumanda sociela"). A d'eira il böt declaro da la missiun interiura da's metter cunter la schlaschezza e la misergia impustüt da la giuventüna i'ls quartiers da lavuraints.

La missiun interiura es collieda cull'ouvra da vita da "Johann Hinrich Wichern".



</doc>
<doc id="9871" url="https://rm.wikipedia.org/wiki?curid=9871" title="Sacrament">
Sacrament

Sacramaint (per rumauntsch grischun sacrament, derivand dal latin "sacer" = sench) significha acziuns senchas, cullas quelas la grazcha da Diei riva a l'umaun. La noziun es deraseda illas confessiuns differentas dal cristianissem. 

Tenor üna definiziun classica dal patrun da la baselgia antica "Augustinus" es il sacramaint la summa da pled (cumand ed impromischiun da Dieu) e d'elemaint (p.ex. ova tar il battaisem u vin e paun tar la Sencha tschaina).

La baselgia catolica romauna e la "baselgia cristcatolica" cugnuoschan set sacramaints:

Las baselgias evangelicas as restraindschan a duos sacramaints perche cha be quels haun ün cumand direct da Gesu svess:
Minchataunt - impustüt illas baselgias luteraunas - vain eir accepteda la penitenza scu sacramaint. Tar ella, schabain cha Gesu l'ho fundeda ed instruida, mauncha però il segn visibel.

In tendenza pütost scepticamaing vers la noziun "sacramaint" as cuntegnan las baselgias refurmedas. Seguond lur persvasiun es il sacramaint unicamaing ün simbol chi güda da commemorer la grazcha dal Segner.



</doc>
<doc id="9873" url="https://rm.wikipedia.org/wiki?curid=9873" title="Johann Rudolf Wettstein">
Johann Rudolf Wettstein

Johann Rudolf Wettstein (* 27 d'october 1594; † 12 d'avrigl 1666 a Basilea) era in diplomat svizzer e burgamester da Basilea.

Wettstein era il figl d'in viticultur oriund da Russikon (chantun Turitg) che lavurava sco tschalerer en il spital da Basilea e ch'è pli tard avanzà al maister da spital. Da 1600 enfin 1608 ha Wettstein visità la "Schule auf der Burg", l'hodiern "Gymnasium am Münsterplatz". Suenter in emprendissadi da chanzlist ad Yverdon e Genevra marida el 1611 Anna Maria Falkner. 1616 è el entra per curt temp en sold venezian. Turnà a Basilea, fa el carriera en la citad e vegn elet 1620 en il Cussegl pitschen. Ils proxims onns recaltga el ulteriurs uffizis publics. 1635 daventa el maister suprim da las mastergnanzas (Oberzunftmeister) e 1645 burgamester da la citad Basilea.

A las tractativas da la pasch da Vestfalia a Münster ed Osnabrück 1646/47 ha Wettstein pri part sco representant da la Confedereziun, senza esser envidà ed a l'entschatta era senza legitimaziun uffiziala da la Confederaziun Svizra. Suenter lungas e diras trattatuvas cuntanscha el 1648 la suveranitad giuridica e cunquai factimain la spartiziun da la Svizra dal Sontg Imperi Roman da naziun tudestga. Wettstein metta uschia la basa per l'independenza da la Svizra.

Wettstein mora en sia citad da naschentscha l'onn 1666. El vala sco in dals pli inschignus politikers da ses temp.


</doc>
<doc id="9875" url="https://rm.wikipedia.org/wiki?curid=9875" title="Augustinus da Hippo">
Augustinus da Hippo

Augustinus da Hippo, eir nomno: "Augustinus da Tagaste", "Augustin" u "Aurelius Augustinus" (* als 13 da november 354 a Tagaste in Numidia, hoz il lö Souq Ahras in Algeria; † als 28 d'avuost 430 a Hippo Regius in Numidia, hoz Annaba in Algeria) d'eira ün teolog e filosof al cunfin traunter las epocas da l'antica e dal temp d'immez.

Augustinus es creschieu sü in üna famiglia, illa quela il bap "Patricius" d'eira ün pajaun (battagio pür immediatamaing aunz la mort) e la mamma "Monica" üna cristiauna.

Zieva ün stüdi da retorica gniva Augustinus clamo l'an 384 a Milaun innua el vaiva da scriver discuors d'onur e da lod pel impertatur "Valentinus II.".

L'an 386 vaiva augustinus l'experienzcha da conversiun renomneda, da la quela el svess raquinta in sia autobiografia, illas "confessiones". In ün üert udiva'l üna vusch chi'l cumandaiva: "tolle lege" (= piglia sü e legia). Lura chattaiva'l üna collecziun da las chartas dal apostel Paulus. In avrind il cudesch al daiva in ögl ün vers da la charta als Romauns: "Na in maglier e lapper, na in lascivited e obscenited, na in dantigl ed invilgia, dimpersê vus dessat trer aint il Segner Gesu Crist e nu cultivè il charn per l'excitaziun da vossa vöglia" (chapitel 13, vers 13–14).

Illa not da Pasqua 387 laschaiva'l as battager a Milaun tres l'ovas-ch "Ambrosius".

Dal 396 fin a sia mort d'eira Augustinus ovas-ch da Hippo in Africa dal Nord. El es mort düraunt cha'ls vandals assediaivan la cited.

Augustinus vain considero scu il bap da la baselgia occidentela. La baselgia catolica romauna l'onurescha scu ün sench, l'ortodoxia scu ün beo. Sül protestantissem vaiva el grand'influenza tres la teologia da Martin Luther chi surpigliaiva bgers impissamaints d'Augustinus, impustüt sül champ da la doctrina da grazcha.



A vain quinto ch'Augustinus hegia poetiso insembel cul ovas-ch Ambrosius l'imna da lod da Dieu "Te deum".



</doc>
<doc id="9876" url="https://rm.wikipedia.org/wiki?curid=9876" title="Creatio ex nihilo">
Creatio ex nihilo

La colliaziun da noziun latina Creatio ex nihilo (= creaziun our da l'ünguotta) es ün term tecnic da la teologia e da la filosofia.

Infra la teologia cristiauna surpiglia l'impissamaint d'üna "Creatio ex nihilo" la funcziun d'exprimer in möd cler ed evidaint cha Dieu e la creaziun nu sun listess brichafat, dimpersè ch'üna differenzcha qualitativa exista.

La Bibgia formulescha l'ideja da la creatio ex nihilo be illa scrittüra apocrifa dal "seguond cudesch dals Maccabeers": "Eau at rouv, mieu iffaunt, contemplescha il tschêl e la terra; guarda sün tuot che cha'd es e recugnuoscha: Dieu ho fat que our da l'ünguotta, ed uschè dvaintan eir ils umauns" (chapitel 7, vers 28).

Il raquint da creaziun i'ls chapitels ün fin trais dal prüm cudesch da Mose "Genesis" discuorra indirectamaing eir d'üna creatio ex nihilo. Ma la purteda es dispüttaivla traunter ils scienzios dal Vegl Testamaint.

La suotdisciplina filosofica "teologia natürela" prouva d'elavurer l'impissamaint da la creatio ex nihilo be in vigur da la radschun e sainza resguarder la revelaziun biblica u uschigliö religiusa. Causa cha tuot es pel cas e mortel, sto esser ün cumanzamaint chi'd es absolut. aristoteles e sieus scolars fin a la scolastica dal temp d'immez concludeschan dimena üna "prüma causa" chi correspuondescha cul pled religius "Dieu.



</doc>
<doc id="9877" url="https://rm.wikipedia.org/wiki?curid=9877" title="Cristologia">
Cristologia

La cristologia es la scienzcha chi s'occupescha cun tuots dits chi staun in connex culla persuna da Gesu Crist. Ella es integreda scu üna suotdisciplina illa teologia e lo illa teologia sistematica.

Il quart "concil da Calcedon" decretaiva l'an 451 l'uscheditta "doctrina da las duos natüras":
Quist minz da la cristologia, chi vala fin hozindi per la majorited dal cristianissem, mantegna ils duos impissamaints principels: cha l'abundanza da Dieu viva ed accumpagna vairamaing in Gesu (vair Dieu) e cha Gesu piglia part tuottafat a l'esser umaun e na be per finta (vair umaun).




</doc>
<doc id="9878" url="https://rm.wikipedia.org/wiki?curid=9878" title="Extra calvinisticum">
Extra calvinisticum

Suot extra calvinisticum (latin per "il dadour calvinistic") s'inclegia üna particularited da la teologia da Johannes Calvin ed insomma da l'ela refurmeda dal protestantissem.

Quista specialited es gnida elavureda i'l connex da la dispütta cristologica intuorn la dretta incletta da la Sencha tschaina culs aderents da Martin Luther. 

A d'eira la persvasiun refurmeda cha l'umanited da Gesu as rechatta daspö l'ascensiun i'l tschêl da la vart dretta dal bap celestiel, uschê ch'ella nu possa esser preschainta corporelmaing düraunt l'act da la Sencha tschaina.

L'opiniun luterauna invezza intunescha cha l'omnipreschentscha (latin "ubiquitas") da la natüra umauna da Gesu saja deda causa cha la natüra divina e la natüra umauna nu sajan da separer, bgeraunz ch'ellas comunicheschan vicendaivelmaing e staun in üna cumünaunza permanenta (term tecnic teologic: "comunicatio idiomatum"). Que pussibiltescha cha Gesu es preschaint reelmaing in, suot e cun ils elemaints da la Sencha Tschaina, il vin e'l paun.




</doc>
<doc id="9880" url="https://rm.wikipedia.org/wiki?curid=9880" title="Sontg Spiert">
Sontg Spiert

Il Spiert Sench (eir Sench Spiert, per rumauntsch grischun Sontg Spiert) es tenor la cretta cristiauna la terza persuna da la trinited sper il Bap celestiel e Gesu Crist. 

Il Spiert Sench vain aduro scu Dieu. La festa, in occasiun da la quela il Spiert Sench vain memoriso, es Tschinquaisma.

La baselgias occidentelas ed orientelas as separaivan sur la dumanda dispüttaivla scha dess gnir confesso: "il Spiert Sench deriva dal bap" u perô cul agiunt "... dal bap e dal figl" (= latin "filioque"). Las baselgias ortodoxas nun acceptan quist agiunt pü tard.



</doc>
<doc id="9882" url="https://rm.wikipedia.org/wiki?curid=9882" title="Teologia sistematica">
Teologia sistematica

La teologia sistematica es üna disciplina parziela da la teologia.

La teologia sistematica reflettescha las cundiziuns, ils cuntgnieus e las consequenzas da la cretta cristiauna.

Faculteds teologicas catolicas differenzcheschan la teologia sistematica i'ls sectuors:

La teologia evangelica parta la teologia sistematica aint ils champs:




</doc>
<doc id="9885" url="https://rm.wikipedia.org/wiki?curid=9885" title="Hugo Schuchardt">
Hugo Schuchardt

Hugo Ernst Mario Schuchardt (* 4 da favrer 1842 a Gotha, Turinga, Germania; † 21 d'avrigl 1927 a Graz, Stiria, Austria) è stà in linguist eminent, ch'è oravant tut enconuschent per sia lavur per las linguas romanas, la lingua basca e linguas maschadadas, inclusiv linguas pidgins e creolas e la lingua franca mediterrana.

Schuchardt è creschì si a Gotha. Dal 1859 fin al 1864 ha el studegià a Jena e Bonn cun linguists impurtants da lez temp, tranter quels August Schleicher e Kuno Fischer a Jena, sco era Friedrich Ritschl ed Otto Jahn a Bonn. Il 1864 ha Schuchardt obtegnì in doctorat cun ina dissertaziun cun il titel "De sermonis Romani plebei vocalibus" ("Davart ils vocals dal latin vulgar"). Sa basond sin l'examinaziun dad "ina massa incredibla da texts che nagin ha tratg en consideraziun avant el", è la dissertaziun silsuenter vegnida publitgada tranter ils 1866 ed il 1868 en trais toms en lingua tudestga cun il titel "Der Vokalismus des Vulgärlateins". Il 1870 è Schuchardt sa habilità a l'Universitad da Leipzig cun la scrittira "Ueber einige Fälle bedingten Lautwandels im Churwälschen" ("Davart intgins cas da midada fonetica cundiziunada en il rumantsch"), ed il 1873 è el daventà professer per filologia romana a l'Universitad da Halle, ch'è lura era in center dals neogrammatichers. Durant quel temp ha Schuchardt lavurà vi da temas tradiziunals da la filologia romana cun ina ferma orientaziun istorica, ma el ha er sviluppà in interess per il contact linguistic e la maschaida da linguas (ch'exista in linguas maschadadas e linguas creolas).

Il 1876 ha Schuchardt cun l'agid da Johannes Schmidt surpiglià la professura per filologia romana a l'Universitad da Graz. El ha fatg retschertgas en la Valisa (1875) e la Spagna (1879), nua ch'el ha rimnà material per ses studis celticas e basc/romanas. Schuchardt è daventà interessà en dus novs champs, linguistica creola e basca, ed è daventà in piunier respectà en omaduas sutdisciplinas linguisticas. El era plinavant l'emprim linguist che ha promulgà seriusamain l'idea che las linguas creolas n'èn en nagin cas inferiuras ad autras linguas. Il 1888 ha el publitgà il palpiri "Auf Anlass des Volapük" en il qual el ha promovì la creaziun d'ina nova lingua auxiliara mundiala per tut ils pievels. En la medema perioda (1885) ha el publitgà ina critica da grond'influenza da las metodas dals neogrammatichers cun il titel "Über die Lautgesetze. Gegen die Junggrammatiker" ("Davart las leschas foneticas. Cunter ils neogrammatichers").

Schuchardt è probabel il meglier enconuschent sco bascolog (scienzià da la lingua basca). Il 1887 ha L.L. Bonaparte arranschà per Schuchardt in viadi en il vitg Sara (Labourd, Pireneas Bassas), nua ch'el ha fatg retschertgas e probabel emprais la lingua basca. Suenter ses viadi ha el publitgà numerus (>100!) ovras davart il basc ed il romano-basc, ma n'è mai turnà en il Pajais basc. En diversas publicaziuns ha Schuchardt tractà la parentella pussaivla dal basc cun autras famiglias da linguas–ozendi vala il basc sco lingua isolada. Schuchardt è s'affilià fermamain cun il punct da vista entant antiquà da la ipotesa vasco-iberica, quai che stat en in ferm cuntrast cun ses spiert avert da pli baud.

En maniera sumeglianta ha Schuchardt defendì en la discussiun davart l'ergativitad lura actuala il parairi che la construcziun ergativa saja ina proposiziun passiva obligatorica (visavia la teoria medemamain dubitaivla che la construcziun ergativa saja ina proposiziun normalisada); cun ses punct da vista opponiva el specificamain a Nikolaus Finck a Vienna cun il qual el aveva ina debatta scientifica en ina seria d'artitgels ("p.ex.", N. Finck (1907), "Der angeblich passivische Charakter des transitiven Verbs", "Zeitschrift für vergleichende Sprachforschung" 41:209-282).

Malgrà che Schuchardt è vegnì envidà a surpigliar prefessuras a Budapest e Leipzig (enturn il 1890), ha el refusà da bandunar Graz. Il 1900 è el dentant sa retratg a temp da sia professura. Essend lura deliberà da sias duairs da professura, ha el interprais viadis extendids en l'Italia meridiunala, l'Egipta e la Scandinavia. El ha lura bajegià ina villa enorma a Graz (en la Johann-Fux-Gasse 30) per sasez e sia biblioteca immensa, la quala el ha numnà "Villa Malvine", tenor sia mamma (Malvine von Bridel-Brideri).

Il dus davos decennis da sia vita lavurava el oravant tut vi dal basc. Dischillusiunà da la "pasch malgista" suenter l'Emprima Guerra mundiala, l'irredentissem talian ed il naziunalissem franzos ("schovinissem"), n'era el betg pli interessà al studi romanistic, rumpend en part perfin il contact cun collegas en quests pajais. En in artitgel ("Bekenntnisse und Erkenntnisse" 1919) da el, en furma da raquints, invistas en sia giuventetgna ed eveniments istorics da quel temp sco era ses punct da vista da la fin da l'Emprima Guerra mundiala.

Hugo Schuchardt è in dals linguists ils pli eminents da la tradiziun germana aifer la filologia romana. Ozendi è sia lavur sa chapescha plitost d'interess istoriografic. Per la communitad basca è el in dals scienziads esters ils pli eminents, dasper Wilhelm von Humboldt ed intgins paucs auters.

Sia biblioteca è daventada part da la biblioteca universitara da Graz; sia "Villa Malvine" ha ditg alloschà il departament da filologia romana e serva ozendi sco bajetg d'administraziun da l'universitad. Perscrutaders a Graz han dapi daditg studegià cuntinuadamain l'ovra da Schuchardt. Tranter quels eran Michaela Wolf ed il linguist Bernhard Hurch (ch'è sez stà in bascolog cun in ferm interess vi da l'istoriografia da la linguistica) che a la fin finala ha perfin stgaffì in archiv online da l'ovra cumpletta da Schuchardt (vesair "colliaziuns").

Sias contribuziuns las pli duraivlas a la linguistica moderna èn dentant l'elavuraziun da la teoria d'undas da la midada linguistica (ensemen cun Johannes Schmidt) e sia lavur substanziala che ha tschentà il crap da fundament per la creolistica moderna.




</doc>
<doc id="9891" url="https://rm.wikipedia.org/wiki?curid=9891" title="Teologia pratica">
Teologia pratica

La teologia pratica es üna disciplina parziela da la teologia cristiauna. Dvanteda ed etabliseda al principi dal 19evel tschientiner, es la teologia pratica üna da las disciplinas pü giuvnas da la teologia generela. Intaunt es ella part da mincha faculted teologica.

La teologia pratica intermediescha traunter il sistem teoretic da la teologia scientifica e la pratscha da la baselgia.

A's parta la teologia pratica pel solit illas seguaintas suotdisciplinas: 




</doc>
<doc id="9893" url="https://rm.wikipedia.org/wiki?curid=9893" title="Istorgia da la baselgia">
Istorgia da la baselgia

Istorgia da la baselgia significha chosas da duos sorts:

Per la granda part analogamaing a l'istorgia seculera a's distingua pel solit ils seguaints sectuors temporels:




</doc>
<doc id="9895" url="https://rm.wikipedia.org/wiki?curid=9895" title="Nov Testament">
Nov Testament

Il Nouv Testamaint (per rumauntsch grischun Nov Testament) es üna colliaziun da 27 scrittüras chi fuorman zieva il Vegl Testamaint la seguonda part da la Bibla cristiauna.

A's distingua quatter geners da litteratura infra il nouv testamaint:

La scienza dal Nouv Testamaint perscrutescha il cudesch teologicamaing cun üna pruna da metodas. Ün rapreschantant renomno da quista disciplina i'l 20evel tschientiner d'eira Rudolf Bultmann.




</doc>
<doc id="9903" url="https://rm.wikipedia.org/wiki?curid=9903" title="Vegl Testament">
Vegl Testament

Il Vegl Testamaint (per rumauntsch grischun Vegl Testament) significha i'l spazi dal cristianissem daspö var l'an 180 zieva la naschentscha da Gesu Crist las scrittüras senchas dal giudaissem chi sun cumpiledas per la lingua ebraica e chi vegnan nomnedas dals Güdevs "Tenach". Il Vegl Testamaint cristiaun cumpiglia impü cudeschs chi sun apocrifs e derivan da la Septuaginta, üna traducziun greca dal Tenach chi es gnieu canoniso intuorn l'an 250.

Il Vegl Testamaint raquinta da la creaziun da tuottas chosas, dal exodus (que voul dir: la sortida) dals Israelits our da l'Egipta scu l'experienzcha da salvamaint centrela e da la lia da Dieu cun sieu pövel elet Israel chi vain renoveda adüna darcho.

Il pled ebraic "Tenach" as declera tres la partiziun dals cudeschs biblics:

Augustinus da Hippo ho dit üna frasa e dimena creo ün möd da dir chi'd es dvanto populer in sieu temp da l'antica tarda, ma lura eir düraunt il temp da la refurmaziun:



</doc>
<doc id="9905" url="https://rm.wikipedia.org/wiki?curid=9905" title="Moses">
Moses

Moses (scrit eir Mose) es la figüra centrela dal seguond cudesch da la Tora e quella persuna chi ho do il nom als prüms tschinch cudeschs dal Vegl Testamaint respectivmaing da la Tora. In üna funcziun extaisa scu profet, mneder dals güdevs düraunt la chamineda tres il desert ed arvschider da la revelaziun divina vain el considero scu il fundatur dal giudaissem.

Fin al 20evel tschientiner valaiva Moses scu l'autur dals cudeschs chi sun tradüts suot sieu nom. Quista posiziun es passeda e nu vain accepteda hozindi da la granda magiurited dals repraschentants la scienza dal Vegl Testamaint. Ma eir l'otra opiniun extrema cha Moses nun hegia existieu brichafat nu dominescha pü las faculteds da teologia. Apparaintamaing giascha ün minz vair ed istoric i'ls raquints chi as collian cul nom Moses uschè cha Moses es dapü cu be üna figüra mitica.

Il farao vaiva cumando a las duonnas da part ebraicas da mazzer a tuots nouvnaschieus masculins. Moses gniva miss da sia mamma a l'abandun immediatamaing zieva sia naschentscha a l'ur dal Nil in üna chavagnina da channa. La figlia dal farao ho chatto al poppin e l'ho salvo. Ella tscherchaiva ad üna baglia per der bruost al iffauntin. Ed ella elegiaiva sainza savair a la mamma dal poppin. L'etomologia populera declera il nom Moses cull'istorgia dal salvamaint: "El (Dieu) l'ho trat our da l'ova". Quista decleraziun es però linguisticamaing dal sgür fosa. In varded significha Moses incirca uschè bger scu "Dieu l'ho fat per sieu figl". Üna significaziun simila accumpagna i'ls noms dals raigs dals egipts scu per exaimpel "Ramses" (m-s-s, ils listess trais consonants scu tar Mose[s]).

Eventualmaing es Moses creschieu sü dastrusch sper il cuort dal farao. Ma las funtaunas biblicas taschan in quist reguard.

Zieva cha Moses vaiva cuppo ün survagliaunt chi vaiva darcho meltratto ad ün famagl ebraic stuvaiva Moses fügir. El riva i'l pajais Midiaun a l'ost dal mer cotschen innua cha'l preir al daiva a sia figlia Zippora scu muglier.

Davaunt üna spinatscha ardainta al munt da Horeb artschaiva Moses la palanteda da Dieu ch'el hegia nom "Jahwe", que voul dir: "eau sun quel chi eau sun", ün'expressiun da suverenited e liberted divina, ma eir üna impromischiun dad esser fidel vers a l'umaun chi metta sia fiduzcha in el. Quist Dieu, chi as preschainta in medem möd scu il Dieu dals babuns istorics e prüms baps dals Ebreers: Abraham, Isaac e Jacob, al cumandaiva da turner ad Egipta per deliberer sieu pövel e'l mner aint il pajais dals Canaaniters.

Il farao ho refüso a lascher als Israelits banduner Egipta. La Bibgia declera quist fat in möd cha Jahwe hegia fat testard il cour dal farao. L'Egipta vain chastio tres desch flagels decretieus da Jahwe.

In occasiun da la partenza in prescha vain miss il crap da fundamainta pella festa da "Passa".

L'armeda dal farao chi perseguitescha als Israelits vain desdrütta tres la müravaglia divina al mer da channa.

A segua üna chamineda tres il desert da Sinai chi düra 40 ans, düraunt ils quels stanglantüna e rebelliun imnatschan adüna darcho la cumünaunza traunter Moses e'l pövel. Sül munt da Sinai artschaiva Moses ils desch cumandamaints sün duos tevlas da crap. Quellas sfracha'l in rabgia causa ch'el ho vis in descendend dal munt suringiò cha'l pövel adonurescha ils vegls dieus e suta extaticamaing intuorn ün vdè d'or. In seguit vo Moses sü ün'ulteriura vouta e survain las tevlas danöv.

Moses es mort sül munt "Nebo" a l'ost dal flüm "Jordan" in l'eted da 120 ans. Il lö precis da sieu funarel e da sia fossa es incuntschaint.

Pür la prosma generaziun dals Israelits ho sus-chieu entrer i'l pajais impromiss da Canaan.




</doc>
<doc id="9910" url="https://rm.wikipedia.org/wiki?curid=9910" title="Abraham">
Abraham

Abraham (inrumantscho minchataunt eir Abraam) es üna figüra preistorica e vala cun sieu figl Isaac e sieu abiedi Jacob per il archbap dal bös-ch genealogic dal pövel Israel.

Il Vegl Testamaint respectivmaing la Tora raquinta i'ls chapitels 11-25 dal prüm cudesch da Mose ("Genesis") l'istorgia d'Abraham. El ho oriundamaing nom "Abram", per lingua hebraica "Avram", que voul dir "il bap es elevo". Dieu svess chaschunescha üna müdeda ed al nomna "Abraham" che significha "bap da bgers".

In l'eted da 75 ans es Abraham ieu da Harran davent a ster in Canaan. El segua lotiers ün cumand da Dieu ("Vo in ün pajais ch'eau at muossaro") e dvainta uschè il simbol per üna fiduzcha absoluta ed üna cretta chi as collia vi da l'impromischiun divina.

Abraham vaiva duos figls: Ismail genuieu cun sia famaglia "Hagar" düraunt il temp, cur cha sia muglier "Sara" d'eira infrüttaivla, e Jacob chi vain nat da Sara scu duonna attempeda.

Tuottas trais religiuns monoteisticas: giudaissem, cristianissem (amenduos sur la lingia da Jacob) ed islam (tres la derivanza d'Ismail) cugnuoschan e venereschan ad Abraham. Dimena vegnan ellas nomnedas eir "religiuns abrahamiticas".




</doc>
<doc id="9912" url="https://rm.wikipedia.org/wiki?curid=9912" title="Pietissem">
Pietissem

Pietissem significha ün movimaint infra il cristianissem chi s'ho sviluppo daspö il principi dal 17evel tschientiner e chi exista fin a hozindi. Il pietissem es sto istoricamaing in prüma lingia ün fenomen protestant.

Ün trat caracteristic dal pietissem es l'accentuaziun cha'l cristiaun singul stopcha fer experienzcha cun Gesu Crist e river a la tschertezza da salvamaint tres üna renaschentscha consciainta.
Da grand'importanza es la pietusited individuela e quella in cumünaunzas da concristiauns renaschieus in uschedittas "ecclesiolas" (latin per "baselginas" respectivmaing "raspedinas").

Per part es il pietissem integro illas baselgias uffizielas, per part s'organischa'l dadour, cu impustüt il "pietissem radical".

Il motiv dad intuner la magiurennited da l'individuum ed insomma la scuvierta da la persuna i'l sen da persunalited collia il pietissem cun ün movimaint contemporaun dal temp modern tampriv, cul "sclerimaint".




</doc>
<doc id="9913" url="https://rm.wikipedia.org/wiki?curid=9913" title="Isaac">
Isaac

Isaac es üna figüra biblica e vain considero insembel cun sieu bap Abraham e sieu figl Jacob scu ün dals trais archbaps respectivmaing patriarcs dal pövel Israel. Il prüm cudesch da Mose ("Genesis") raquinta d'Isaac traunter ils chapitel 17–35.

Aviand otg dis vain Isaac circumcis per appartgnair al pövel elet da Dieu.

Isaac d'eira marido cun "Rebecca" chi l'ho parturieu duos figls, ils dschimels "Esau" ed "Jacob".

Tres ün rampign gratagia a Jacob da survgnir da sieu bap Isaac chi'd es intaunt orv e giascha sül let da murir, la benedicziun chi d'eira previsa pel prümgenuieu Esau.

Il raquint il pü dramatic chi tratta d'Isaac es quel da l'offerta d'Isaac respectivmaing e pü precis dal liam d'Isaac:

Abraham vain tento da Dieu in möd ch'el artschaiva il cumand divin da mazzer a sieu figl Isaac, sün il quêl la benedicziun pel avegnir d'Israel posa e chi'd es dimena il purteder da la spraunza, scu offerta vers Dieu. Abraham obedischa, ma immediatamaing aunz ch'Abraham offrischa ad Issac, intervain ün aungel e preschainta ün buoch chi rimplazza al sacrifizi umaun.



</doc>
<doc id="9915" url="https://rm.wikipedia.org/wiki?curid=9915" title="Jacob">
Jacob

Jacob es üna figüra i'l Vegl Testamaint respectivmaing illa Tora güdeva ed insembel cun sieu non Abraham e sieu bap Isaac ün dals trais patriarcs dal pövel Israel. 

Jacob vivaiva tenor il raquint biblic var i'l 18evel tschientiner aunz la naschentscha da Gesu Crist scu il figl dad Isaac e Rebecca. 

El vaiva dudesch figls, our dals quels las dudesch schlattas d'Israel as sviluppaivan.

Ils figls d'eiran:



</doc>
<doc id="9918" url="https://rm.wikipedia.org/wiki?curid=9918" title="Josef (Vegl Testament)">
Josef (Vegl Testament)

Josef (inrumauntscho Gisep) es üna figüra biblica. El es il figl dal patriarc Jacob e telmaing il liam traunter ils archbaps dal temp preistoric e l'istorgia dal pövel Israel chi cumainza cun Mose. 

Il raquint da Josef es ün dals pü arteficiels dal Vegl Testamaint e segua üna dramatica pondereda a fuonz. 

Thomas Mann cumpilaiva traunter l'an 1933 e l'an 1943 üna tetralogia renomneda aviand nom "Josef e sieus frers".




</doc>
<doc id="9921" url="https://rm.wikipedia.org/wiki?curid=9921" title="Tschuncaisma">
Tschuncaisma

Tschinquaisma (per rumauntsch grischun Tschuncaisma, noziun oriunda in lingua greca "pentekostē hēmera" = il tschinquauntevel di) es üna festa cristiauna chi vain celebreda 50 dis zieva Pasqua. La Bibgia raquinta i'l seguond chapitel dal cudesch dals fats dals apostels dal origen da Tschinquaisma.

Il prüm documaint chi manzuna Tschinquaisma scu üna festa ecclesiastica deriva da l'an 130.

I'l center da Tschinquaisma sto il Spiert Sench chi vain suringiò süls discipuls ramassos e'ls fo capabels da comunicher in tuottas linguas. In quist reguard es Tschinquaisma il cuntrari da l'istorgia da la fabricaziun da la tuor da Babel, in consequenza da la quela ils umauns gnivan deresos sül muond inter e perdaivan üna lingua cumünaivla.

Tschinquaisma vala per la festa da l'anniversari da la baselgia mundiela. 




</doc>
<doc id="9927" url="https://rm.wikipedia.org/wiki?curid=9927" title="Catechissem da Heidelberg">
Catechissem da Heidelberg

Il catechissem da Heidelberg es la scrittüra da confessiun la pü renomneda e pü deraseda da las baselgias refurmedas infra la famiglia dal protestantissem. Sieu autur d'eira il teolog refurmo da l'universited da Heidelberg "Zacharius Ursinus" chi seguaiva ün'incumbenza dal prinz electur calvinistic dal territori da la Pfalz "Friedrich III".

Il Catechissem da Heidelberg cumpiglia 129 dumandas e respostas chi pon gnir partidas aint in trais parts:

Il Catechissem da Heidelberg cultivescha ün tun fich moderat vers ils aderents da Martin Luther - eir causa cha la majorited dal protestantissem in Germania da quel temp d'eira luterauna e la pêsch religiusa d'Augsburg permettaiva insè i'ls territoris dal "imperi sench romaun da la naziun tudas-cha" be las confessiuns dals catolics e dals luterans. In seguit d'eiran ils refurmos sfurzos da's confesser adüna scu luterauns.

Generaziuns da confirmands haun imprais ourdadour l'inter catechissem u però parts. Impustüt la prüma dumanda e resposta vegnan consideredas auncha hozindi scu expressiuns classicas d'üna cretta evangelica magiurena.





</doc>
<doc id="9932" url="https://rm.wikipedia.org/wiki?curid=9932" title="Pasca">
Pasca

Pasqua (per rumauntsch grischun Pasca) es üna festa principela dal cristianissem. I'l center sto la cretta cha Gesu Crist es resüsto dals morts zieva trais dis ed ho survint la pussaunza da la mort per tuots chi crajan in el.

Tenor il Nouv Testamaint capitaivan ils fats dal salvamaint cumanzand cun Venderdi Sench düraunt l'eivna güdeva da la festa da "Pessach". Il nom latin "Pascha" pella festa cristiauna memorisescha quel connex. La noziun tudas-cha "Ostern" invezza ho da chefer apparaintamaing culla direcziun "ost" causa cha Gesu vela scu il purteder da la vita per "il sulagl dals sulagls" e vain dimena adüna collio cun l'ost.

Pasqua vain festageda adüna zieva la prüma glüna plaina da prümavaira, que significha tenor il chalender gregorianic il pü bod dals 22 da marz e pü tard dals 25 d'avrigl.

L'an ecclesiastic cugnuoscha ün temp d'allegria chi düra tschinquaunta dis zieva Pasqua e glivra cun Tschinquaisma.



</doc>
<doc id="9934" url="https://rm.wikipedia.org/wiki?curid=9934" title="Venderdi Sontg">
Venderdi Sontg

Venderdi Sench (per rumauntsch grischun Venderdi Sontg) es il di festel cur cha'ls cristiauns s'algordan da la mort da Gesu Crist sülla crusch. 

I'l protestantissem es il Venderdi Sench sto tradiziunelmaing il di festel principel e l'otezza dal "an da baselgia". Suvenz vaiva lö in occasiun da Venderdi Sench eir la confirmaziun. Hozindi vain vis danöv il connex necessari dal di cun Pasqua duos dis pü tard.

Ils cults divins da la baselgia romauna catolica sun consciaintamaing quiets e libers da bgers elemaints da la liturgia üsiteda. L'uter es nüd, mincha ornamaint mauncha e la glüsch eterna nun arda.

In bgers pajais europeics esi scumando d'arrandscher occurenzas da divertimaint in Venderdi Sench.




</doc>
<doc id="9936" url="https://rm.wikipedia.org/wiki?curid=9936" title="Ascensiun">
Ascensiun

Ascensiun u Anzainzas es üna festa cristiauna chi vain celebreda al quarauntevel di zieva Pasqua e nouv dis aunz Tschinquaisma.

I'l Nouv Testamaint raquinta il cudesch dals "fats dals apostels" cha Gesu s'ho muosso davaunt sieus discipuls zieva sia resüstaunza düraunt 40 dis aunz ch'el es gnieu elevo per piglier plazza da la vart dretta da sieu bap celestiel.

Il Gesu aduzo ed elevo es quel chi'd es universel e capabel da dir ün bun pled a favur da tuots umauns tar sieu bap celestiel. El nun es restret da quinderinavaunt sün ün lö ed ün temp speciel. 

Ascensiun pussibilitescha l'impissamaint da l'intercessiun da Gesu chi viva immediatamaing da la vart da Dieu il bap.



</doc>
<doc id="9938" url="https://rm.wikipedia.org/wiki?curid=9938" title="Nadel">
Nadel

Nadel (per rumauntsch grischun Nadal) es la festa cristiauna, in occasiun da la quela la naschentscha da Gesu in üna stalla Betlehem vain memoriseda. Quist evenimaint es medemmamaing il principi da l'epoca cristiauna. L'an nolla dals chalenders europeics ed in pajais cun majoriteds cristiauns deriva da quella naschentscha nomneda Nadel. 

Nadel es insè in prüma lingia dals 25 da december. La festa cumainza a mezzanot traunter dals 24 ("saira sencha") e dals 25 da december e düra fin a dals 26 da december (Firo da Nadel, tradiziunelmaing il di da memoria dal prüm martir "Stefanus").

Schabain cha Nadel es hozindi la festa la pü populera dal cristianissem, esi üna festa maghari giuvna. Pür daspö 336 vain'la mneda tres a Roma. L'an 380 acceptaiva eir Constantinopel, la chapitela dal reginam romaun da l'ost, la festa da Nadel e las datas. Illas baselgias ortodoxas pigliaiva bod "Epifanias", la festa dals 6 da schner, il suramaun e rimplazzaiva Nadel surpigliand sia significaziun.



</doc>
<doc id="9940" url="https://rm.wikipedia.org/wiki?curid=9940" title="Furmiclas">
Furmiclas

Las furmiclas (Formicidae) èn ina famiglia d’insects entaifer l’urden dals insects cun alas transparentas (Hymenoptera, Apocrita). I dat tranter 11'000 e 12'500 differentas spezias da furmiclas, da quai radund 200 en Europa.


</doc>
<doc id="9943" url="https://rm.wikipedia.org/wiki?curid=9943" title="Ca Mau">
Ca Mau

Ca Mau è ina citad en il sid dal Vietnam. El è la chapitala da la provinza da medem num. Nguyen Tan Dung, l'actual primminister dal Vietnam, è naschì e creschì si en la citad. Caracteristica per Ca Mau è sia rait da chanals; la pli blera rauba vegn transportada cun bartginas e bartgas da vitgira. Vietnamais, Chinais e Khmer vivan ensemen en la citad.

L'eroport da Ca Mau sa chatta 6 km distant dal center da la citad.


</doc>
<doc id="9964" url="https://rm.wikipedia.org/wiki?curid=9964" title="Versiun interlineara">
Versiun interlineara

Ina versiun interlineara è ina translaziun (lat. "versio") litterala ch'è scritta tranter (lat. "inter") las lingias (lat. "lineas") dal text oriund. La noziun munta pia «translaziun tranter las lingias».

La finamira d'ina versiun interlineara n'è betg ina translaziun coerenta d'in text, mabain la translaziun da singuls pleds, nua che il translatur porscha savens plirs sinonims sur in singul pled.

Versiuns interlinearas marcan l'entschatta da la tradiziun scritta da l'aut tudestg vegl. Questas translaziuns auxiliaras èn vegnidas stgaffidas en scolas claustralas per gidar ils spirituals d'emprender la lingua latina.

Particularmain enconuschent è la scola da la claustra da Reichenau en la Germania, che ha stgaffì numerusas versiuns interlinearas en l'8avel e 9avel tschientaner.

La versiun interlineara da Nossadunnaun cun ina translaziun parziala d'ina pregia latina en il rumantsch da l'11avel u 12avel tschientaner è in dals emprims documents scrits rumantschs e giuga cun quai ina rolla impurtanta per il studi dal rumantsch tempriv.


</doc>
<doc id="9969" url="https://rm.wikipedia.org/wiki?curid=9969" title="Mérida (Venezuela)">
Mérida (Venezuela)

Mérida ([], cun num entir "Santiago de los Caballeros de Mérida") è ina citad en la Venezuela cun 300'000 abitants (2009). 

Mérida è la chapitala dal Stadi da Mérida. La citad da Mérida è la 5avla gronda citad da la Venezuela.




</doc>
<doc id="9970" url="https://rm.wikipedia.org/wiki?curid=9970" title="Maracaibo">
Maracaibo

Maracaibo ([], cun num entir "Nueva Zamora de la Laguna de Maracaibo") è ina citad en la Venezuela cun 3 milliuns abitants (2009). 

Maracaibo è la chapitala dal Stadi da Zulia. La citad da Maracaibo è la 2avel gronda citad da la Venezuela.



</doc>
<doc id="9971" url="https://rm.wikipedia.org/wiki?curid=9971" title="Sudan dal Sid">
Sudan dal Sid

Il Sudan dal Sid (englais "South Sudan", en la furma lunga uffiziala "Republic of South Sudan" (RoSS); rumantsch "Republica dal Sudan dal Sid") è in stadi en l'Africa orientala. El ha cuntanschì ils 9 da fanadur 2011 l'independenza dal Sudan. Avant era il territori dal 1972 enfin il 1983 e danovamain dal 2005 enfin il 2011 ina regiun autonoma aifer il Sudan. Il Sudan dal Sid cunfina cun il Sudan en il nord, l'Etiopia en l'ost, Kenia en il sidost, Uganda en il sid, la Republica Democratica dal Congo en il sidvest e la Republica Centralafricana en il vest.


</doc>
<doc id="9973" url="https://rm.wikipedia.org/wiki?curid=9973" title="News of the World">
News of the World

News of the World è stada ina gasetta da boulevard da la dumengia britannica. La gasetta che cumpariva en il format "tabloid" fascheva part dal concern News Corporation da l'impressari da medias autralian Rupert Murdoch.

L'avrigl 2011 han ins vendì var 2,6 milliuns exemplars. Damai era ella en quel mument la gasetta da la dumengia cun l'ediziun la pli gronda en il Reginavel Unì. Areguard pretensiun, public giavischà e cumparsa era ella fitg sumeglianta a "The Sun" da la medema chasa da medias. En successiun d'in scandal da spiunadi ha James Murdoch, il CEO da la News Corporation per l'Europa e l'Asia, annunzià la suspensiun da la gasetta cun il numer dals 10 da fanadur 2011.


</doc>
<doc id="9979" url="https://rm.wikipedia.org/wiki?curid=9979" title="Región del Maule">
Región del Maule

La Región del Maule è ina da las quindesch regiuns dal Chile. Ella cunfina al nord cun la Región del Libertador General Bernardo O'Higgins, al sid cun la Región del Biobío, a l'ost cun l'Argentinia ed al vest cun l'Ocean pacific. Il num da la regiun deriva dal flum Maule, il batschigl dal qual cuvra grondas parts da la regiun.

La regiun ha ina surfatscha da 30'269,1 km² ed ina populaziun stimada da 1'007'831 abitants (2010). La regiun cumprenda las provinzas da Cauquenes, Curicó, Linares e Talca. La chapitala da la regiun è la citad da Talca.

Mintg onn als 30 da fanadur vegn celebrà il Día da la Región del Maule.


</doc>
<doc id="9980" url="https://rm.wikipedia.org/wiki?curid=9980" title="Región del Biobío">
Región del Biobío

La Región del Biobío è ina da las quindesch regiuns dal Chile. Ella cunfina al nord cun la Región del Maule, al sid cun Región de la Araucanía, a l'ost cun l'Argentinia ed al vest cun l'Ocean pacific.

La regiun ha ina surfatscha 37'068,7 km² ed ina populaziun stimada da 2'036'443 abitants (2010). La regiun cumprenda las provinzas Arauco, Biobío, Concepción e Ñuble. Sia chapitala è la citad da Concepción.


</doc>
<doc id="9995" url="https://rm.wikipedia.org/wiki?curid=9995" title="Silva Semadeni">
Silva Semadeni

Silva Anita Semadeni (* 8 da favrer 1952 a Basilea, burgaisa da Puschlav) è ina istoricra, politicra e scolasta svizra. Ella instruescha a la Scola chantunala da Cuira (gimnasi biling), è in’exponenta da la Partida socialdemocratica da la Svizra.

Silva Semadeni è creschida si a Poschiavo, en ina vallada da lingua taliana dal chantun Grischun. Ella ha studegià istorgia, etnologia e litteratura taliana a Turitg, Firenza e Berlin (lic.phil 1981).

Dal 1994 fin 1996 ha ella represchentà la Partida socialdemocratica en il Cussegl communal (legislativa) da la citad da Cuira, chapitala dal Grischun. Dal 1995 fin 1999 ha ella represchentà ses chantun sco Cussegliera naziunala en il parlament svizzer a Berna. En il 2011 è ella puspè vegnida elegida en il Cussegl naziunal. Sias finamiras politicas principalas ha ella en ils secturs da la protecziun da la natira, da l’energia e da la cultura.

Dapi 2002 è ella presidenta da la Pro Natura, la pli impurtanta organisaziun per la protecziun da la natira en Svizra. Oz è ella era commembra da la Cumissiun dal Parc Naziunal Svizzer (ENPK), commembra da la Cumissiun dal Fond Svizzer per la Cuntrada (FSC), commembra dal cussegl d’administraziun da l’IBC Energie Wasser Cuira, commembra dal cussegl da fundaziun da la Clostra San Jon a Müstair. Semadeni è stada plirs onns commembra dal Cussegl da fundaziun da la Pro Helvetia, la fundaziun naziunala per la promoziun da la cultura (2000-2008) e dad EnergiaSvizra, la cumissiun strategica per dumondas d’energia dal Cussegl federal (2000-2009).

Silva Semadeni è maridada e viva a Cuira.



</doc>
<doc id="10000" url="https://rm.wikipedia.org/wiki?curid=10000" title="ACF Fiorentina">
ACF Fiorentina

L'ACF Fiorentina (da pü bod: 1926-1927 "Associazione Calcio Firenze", 1927-2002 "Associazione Calcio Fiorentina", 2002-2003 "Florentia Viola") es ün'equipa taliauna da ballapè. Ella giova sias partidas da chesa a Firenza, i'l stadion "Artemio Franchi" (45.809 spectatuors) ed actuelmaing piglia part a la "Serie A", la liga taliauna la pü ota.

La Fiorentina as furmet als 26 avuost 1926 da la fusiun traunter il "Club Sportivo Firenze" e la secziun da ballapè da la "Polisportiva Giovanile Libertas"; Las culuors da la nouva societed eiran alv e cotschen. Il prüm matsch uffiziel vet lö als 22 september 1926 in occasiun d'ün gö amical cunter l'AS Roma; in quella partida pella prüma vouta druvet la Fiorentina la maglia violetta, sülla quela eira rachameda la gilgia, flur cuntgnida illa vappa da Firenza: tuot que procuret in seguit a la squedra ils surnoms "la Viola" ("la Violetta") ed "i Gigliati" ("Quels da la gilgia"), chi vegnan druvos eir hoz per identificher la Fiorentina.

La Fiorentina pigliet part al champiunedi da "Serie B" (la seguonda liga taliauna da ballapè) pella prüma vouta illa stagiun 1929/30, ch'ella glivret a la quarta plazza. Ella guadagnet la Serie B la stagiun seguainta e cun que gnit promovida per la Serie A. Dal 13 settembre 1931 gnit inauguro il nouv "Stadio Comunale" (il nom dal quêl gnit müdo pü tard in "Stadio Artemio Franchi") cun üna partida cunter l'Admira Vienna. Cun que eira la Fiorentina pronta per sieu prüm champiunedi da Serie A eir in quist reguard.

Düraunt ils ans seguaints as tgnet'la fich bain: il meglder plazzamaint füt il terz rang obtgnieu i'l champiunedi 1935/36; tuottüna a fin stagiun 1937/38 gnit'la relegeda in Serie B.

Illa stagiun 1939/40, dalum turneda in Serie A, ragiundschet la Fiorentina la 12. plazza: ella vaiva 24 puncts scu AC Liguria e Napel, ma restet in Serie A pella megldra differenza da gols. Siand cha la Fiorentina mantgnet la Serie A be cun furtüna, guadagnet'la scu outsidra la Coppa Italia 1939/40. Il finel gnit giuvo als 15 gün 1940 a Firenza cunter il Genoa: la "Viola" vaindschet 1-0 grazcha ad ün gol da Mario Celoria fat al 26. minüt.

Illa stagiun 1955/56 guadagnet la Fiorentina sieu prüm "Scudetto". Il president da quel temp, l'industriel Enrico Befani, e'l treneder Fulvio Bernardini fettan üna squedra fich ferma. Il gö offensiv da la Fiorentina gnit fich amegldro pustüt da l'attacheder argentin Miguel Montuori e dal brasiliaun Julinho, stimo da Bernardini scu la megldra ela dretta dal muond. Düraunt tuot il champiunedi perdet la squedra be l'ultima partida, 1-3 cunter il Genoa.

Zieva sieu prüm "Scudetto" as classifichet la Fiorentina scu seguonda mincha champiunedi fin 1960.

Dal 1957 ragiundschet la Fiorentina il finel da la Coppa dals Champiuns d'Europa, cha tuottüna perdet 2-0 cunter il Real Madrid.

Davent dal champiunedi 1958/59 giuvet illa Fiorentina l'attacheder svedais Kurt Hamrin, chi restet culla "Viola" fin 1967; cun 151 gols in 289 partidas fet el ün record da club chi gnit amegldro da Gabriel Batistuta be zieva püssas decennis.

Zieva avair pers ils finels dal 1958 e 1960, dal 1961 guadagnet la Fiorentina darcho la Coppa Italia. Impü dal 1961 guadagnet'la la Cuppa dals Vaindscheders da Coppas cunter Glasgow Rangers. L'an zieva ragiundschet il finel da listessa Coppa, ma'l perdet cunter l'Atlético Madrid.

La stagiun 1968/69 glivret cul guadagn dal seguond "Scudetto". Zieva la partenza da giuveders importants (scu'l goli da la squedra naziunela taliauna Enrico Albertosi), al cumanzamaint dal champiunedi eira l'equipa insè stimeda scu na particulermaing ferma; tuottüna fet'la ün pitschen "miracul": ella perdet be üna partida (1-3 a chesa cunter il Bologna) e guadagnet il champiunedi sainza sconfittas d'utrò.

La Fiorentina guadagnet sia quarta Coppa Italia dal 1975. Tuottüna l'an zieva perdet già in l'ochevel finel da la Coppa dals Vaindscheders da Coppas cunter l'equipa tudas-cha orientela Sachsenring Zwickau.

La perioda dals grands success eira glivreda definitivamaing: düraunt ils ans seguaints ragiundschet la Fiorentina quasi adüna auncha rangs d'üna cifra, ma vairs success nu gnittan, e zieva quatter ans suot la media gnit'la relegeda in Serie B a fin stagiun 1992/93.

La relegaziun dal 1993 füt uschè surprendenta ed inaspetteda scu'l guadagn dal champiunedi 1968/69, perque cha l'equipa disponiva d'ün potenziel fich grand, chi faiva crajer d'esser capabel da fer üna stagiun megldra cu quellas dals ultims ans: nempe illa squedra giuvaivan - traunter oter - Stefan Effenberg, Brian Laudrup, Francesco Baiano e pustüt Gabriel Batistuta.

Dal 1993 dvantet Vittorio Cecchi Gori, producent da films, president da la Fiorentina impè da sieu bap Mario, mort dandettamaing. Cun sieas metodas na incuntestabels vaiva'l ambiziun e mezs finanziels per fer dvanter darcho la Fiorentina ün club cun success.

La part fondamentela da la squedra relegeda in Serie B gnit tgnida e cumpletteda cun giuvens talents, uschè cha la Fiorentina, treneda da Claudio Ranieri, gnit dalum promovida in Serie A.

Düraunt la stagiun seguainta dvantet Batistuta il champiun da gols da Serie A cun 26 gols e ragiundschet la Fiorentina la deschevla plazza. In tuot fet Batistuta culla "Viola" 168 gols (152 in Serie A e 16 in Serie B) e cun que surpasset il vegl record da Hamrin.

Già illa stagiun 1995/96 guadagnet l'equipa sia quinta Coppa Italia in battand in finel l'Atalanta Bergam 1-0 a Firenza e 2-0 a Bergam. Cun quecò as qualifichet'la pella Supercoppa taliauna, ch'ella giuvet cunter l'AC Milan, equipa champiunessa d'Italia. La coppa gnit guadagnet da la "Viola", chi vaindschet il matsch a Milaun 2-1.

Ils champiunedis seguaints gnittan caraterisos da sforzs per rinfurzer inavaunt l'equipa; que chaschunet però eir qualche cumpra sbaglieda - memma precipiteda e chera - ed üna politica finanziela ruinusa, chi pü tard vess pudieu mner auncha üna vouta a noschas consequenzas.

La terza plazza ragiunta i'l champiunedi 1998/99 det il dret a la Fiorentina da piglier part a la Champions League però be üna vouta, ed illa stagiun 2000/01 guadagnet'la sia sesta Coppa Italia.

Üna prüma melcuntantezza füt la partenza da Batistuta, chi get a l'AS Roma zieva la fin dal champiunedi 1999/2000.

In avuost 2000 manchantet la Fiorentina inaspettatamaing la qualificaziun a la Champions League cunter l'equipa outsidra Helsingborgs IF: ils svedais vaindschettan 1-0 il gö a chesa ed il seguond gö glivret sainza gols. Cun que get la Fiorentina be in Coppa UEFA; la "Viola" gnit battida già illa prüma partida cunter la squedra austriaca FC Tirol (1-3 il prüm gö, 2-2 il seguond). Pervi da quests insuccess illa stagiun 2000/01 manchettan a la Fiorentina las entredgias calculedas pella partecipaziun a concurrenzas internaziunelas: cun que eira deda sia via vers il concuors.

Problems relevants - na dal tuot inaspettos - cumparittan a mited 2001, cur cha la situaziun finanziela nu lubiva pü a pajer ils salaris dals giuveders ed a servir seguond uorden obligaziund da var $ 50.000.000. Vittorio Cecchi Gori as det fadia bainschi d'investir oters raps per la squedra, ma nu pudetcreer üngüna basa finanziela sufficiainta. Ma Cecchi Gori a la fin finela eira considero da la pü granda part dals fans d'esser sto insomma be la cuolpa da la crisa, que chi culminet als 18 avrigl 2002 in üna demonstraziun a Firenza cunter il president cun 30.000 partecipants. A fin champiunedi gnit la Fiorentina relegeda in Serie B; zieva gnit sia licenza piglieda davent, e la Fiorentina gnit missa suot administraziun güdiziela. Pervi da l'insolvenza nu pudet la squedra niauncha cumanzer la Serie B: a la fin finela gnit il club danövmaing furmo cul nom "Florentia Viola". Il nouv proprietari, Diego Della Valle (fabricant da s-charpas) rivet a permetter la partecipaziun da l'equipa a la "Serie C2" (la quarta liga taliauna da ballapè), schabain cha que nu füss previs il prüm i'l reglemaint e cha las prescripziuns vessan dicto la cupicha i'ls champiunedis dals amatuors.

L'equipa füt steda buna da dominer da maniera suverauna la Serie C2; champiun da gols füt Christian Riganò cun 30 gols, e cun que gnit la squedra promovida in "Serie C1" (la terza liga taliauna da ballapè).

Culla recumpra dal vegl nom dal club (e da sieus tituls) davart da Della Valle, pudet la Fiorentina giuver directamaing in Serie B, sainza stuvair fer la Serie C1: la F.I.G.C. (la Federaziun taliauna da ballapè) vaiva augmanto il numer dals clubs da Serie B da 20 a 24 cun üna decisiun cuntesteda, uschè ch'a nu det pü üngün intop. Tuottüna chaschunet la dobla promoziun dispüttas relevantas, pustüt davart da las equipas pü pitschnas, chi vzaivan in quista favorisaziun da clubs cun granda aderenza üna distorsiun da concurrenza.

Eir per la Fiorentina svessa nu füt la decisiun dal tuot sainza problems, siand cha in quel mumaint eira la preparaziun pella Serie C1 già pü u main glivreda e dimena stuvaiva la squedra gnir rinfurzeda adequatamaing. Ma cun bger dun d'improvisaziun füttan treneder e direcziun dal club buns a furmer üna pussaunta squedra pella Serie B, ed illa stagiun 2003/04 - darcho auncha grazcha als numerus gols da Riganò - ragiundschet la Fiorentina la sesevla plazza, chi daiva il dret da giuver ün matsch cunter la squedra al 15. rang da Serie A per avair üna plazza i'l seguaint champiunedi da la liga la pü ota. La "Viola" vaindschet cunter l'AC Perugia (1-0 il prüm gö a Perugia, 1-1 il seguond a Firenza), e cun que turnet l'equipa darcho in Serie A, illa quela i'l champiunedi 2004/05 grataget'la a mantgnair la categoria be a l'ultim matsch.

La Fiorentina glivret il champiunedi 2005/06 cun surpraisa culla quarta plazza da Serie A e culla qualificaziun a la Champions League, na scu ultim grazcha a l'excellent attacheder Luca Toni, chi dvantet il champiun da gols da Serie A cun 31 gols.

Zieva la fin da la stagiun 2005/06 antivet la Fiorentina i'l buogl dal s-chandel i'l quel gnit stratta aint la Juventus Turin. Diego Della Valle e sieu frer Andrea vaivan resistieu per lönch a l'uschè dit "Sistem Moggi", ma tuottüna a la fin finela illa stagiun 2004/05 s'arrandschettane cun que pe impedir üna relegaziun quella vouta imminenta. Zieva cha la Fiorentina gnit il prüm proclameda relegeda ufficielmaing in Serie B, illa sentenzcha d'appellaziun gnit'la cundamneda ad üna reducziun da 19 puncts pella stagiun seguainta, ma pudet rester in Serie A. Impü illa stagiun 2006/07 nu pudet'la piglier part ad üngüna concurrenza internaziunela, perque ch'oters 30 puncts la gnittan subtrahos retroactivamaing pella stagiun passeda. Pünavaunt nu pudettan ils frers Andrea e Diego Della Valle avair funcziuns uffizielas illa ballapè taliauna per trais ans resp. trais ans e nouv mais. Als 27 october 2006 diminuit il tribunel da cumpromiss dal C.O.N.I. (il Comitè olimpic naziunel taliaun), scu ultima instanza d'appellaziun, la reducziun da puncts da 19 a 15 pella stagiun currainta.

Correspundantamaing greivas paraivan las perspectivas pel champiunedi 2006/07; tuottüna grataget la Fiorentina a tgnair Luca Toni, e l'expert treneder Cesare Prandelli, chi vaiva fat già illa stagiun precedainta üna excellenta lavur a Firenza, det l'attacha a la missiun cun üna squedra fich motiveda. Già a l'8. matsch gnit la reducziun da puncts egualiseda ed al 15. bandunet la Fiorentina ils rangs da relegaziun. Al cumanzamaint da dicember 2011 guadagnet Cesare Prandelli il premi "Treneder da l'an".

A la fin da la prüma runda, als 14 schner 2007, as chattaiva la Fiorentina a la 14. plazza, in contact cul center da la glista da rangs e cun set puncts da distanza da la zona da relegaziun: sainza la reducziun da 15 puncts füss la "Viola" steda a la quarta plazza in quel mumaint.

A fin champiunedi ragiundschet la Fiorentina la quinta plazza, chi la daiva il dret a piglier part a la Coppa UEFA. Cun be 31 gols piglios düraunt 38 matschs disponet'la da la megldra defaisa da la Serie A; sainza la reducziun da puncts füss'la steda a la terza plazza.

Zieva la partenza da Luca Toni vers il Bayern Minca, illa stagiun 2007/08 nu currespundet la Fiorentina dal tuot a las aspettativas, chi sainza dubi eiran fich otas; almain gnittan ragiunts il quart finel da Coppa Italia (duos voutas 1-2 cunter Lazio Roma e dafatta il semifinel da Coppa UEFA (0-0 e 2-4 cunter Glasgow Rangers). La quarta plazza ragiunta in Serie A la det il dret da piglier part als güs da qualificaziun da la Champions League; la "Viola" ragiundschet la fasa a gruppas da la coppa in vaindschand cunter Slavia Prag (2-0 a chesa, 0-0 d'utrò).

Eir i'l champiunedi 2008/09 nu currespundet la Fiorentina a las aspettativas da sieus fans; tuottüna ragiundschet'la darcho la quarta plazza in Serie A. Da l'otra vart gnittan sieus fans dischillus tres eliminaziuns premadüras in Coppa Italia ed i'ls gös da qualificaziun da Champions League e tres la sconfitta in semifinel da Coppa UEFA cunter Ajax Amsterdam.

Als 24 settembre 2009 demischiunet il president Andrea Della Valle, zieva ch'el gnit criticho il prüm dals fans pervi da sia politica da marcho. Pustüt gnit el inculpo da nun avair substituieu adequatamaing il giuveder central Felipe Melo, emigro a la Juventus Turin, squedra rivela da la "Viola" da vegl innò. Al cuntrari dals fans as solidarisettan la squedra e'l treneder unanimamaing cul demischiuno Della Valle.



Situaziun: champiunedi taliaun 2010/11; matschs e gols be i'ls champiunedis naziunels.




Il club ho fat ferm risch a Firenza scu eir in Toscana, da la quela la Fiorentina es sainza dubi l'equipa da ballapè la pü importanta pervi da sia continuited in Serie A, ed ho bgers fans. Quist liam as manifesta na scu ultim in ün grand numer da possessurs d'abunamaints. Dafatta cur cha la squedra giuvet in Serie C2 düraunt il champiunedi 2002/03, det que 16.648 abunents; illa stagiun 1996/97 s'amuntet il numer dals abunamaints vendieus a 32.620.

Ils püs fanatischs, in occasiun dals gös a chesa, as chattan illa vart dal stadion "Artemio Franchi" clameda "Curva Fiesole", inua ch'ün inscenescha düraunt ils matschs ils pü importants coreografias fich significativas e fös artifiziels. Surour Italia gnit cuntschaint il "purtret vivaint" da l'orizont da Firenza cun sieus monumaints, rapreschanto dals fans in occasiun da la partida cunter la Juventus Turin i'l champiunedi 1990/91.

Las activiteds dals fans vegnan coordinedas dal "Centro di Coordinamento dei Viola Club" e da la gruppa rivalisenta "Associazione Tifosi Fiorentini", ma ad existan eir clubs autonoms. In tuot do que 282 "Viola Clubs" registros cun var 20.000 commembers; els as chattan pustüt - s'inclegia - a Firenza ed in Toscana, ma eir in l'Italia restanta ed a l'ester: uschè do que trais clubs i'ls Stedis Unieus da l'America, duos in Frauntscha, Granda Britannia ed Africa, ün in Spagna, Svizra, Rumenia, Albania, Russia, Malta, Giapun, China e Nouva Zelanda.

Eir scha tuot las gruppas nun as voulan bain las ünas las otras, sune daperüna davart il sustegn taunt scu pussibel da "lur" Fiorentina cun absolut ingaschamaint. Ellas as perinclettan eir davart il cumport invers ils vegls "inimihs mortels" da la Juventus Turin, que chi in passo ho chaschuno - melavita na d'inrer - eir violentas dispüttas traunter ils fans d'amenduos clubs in occasiuns d'inscunters directs. Impè haune üna stretta amicizcha culs fans da Hellas Verona e FC Turin.



</doc>
<doc id="10002" url="https://rm.wikipedia.org/wiki?curid=10002" title="Istorgia da las Alps">
Istorgia da las Alps

La regiun alpina è vegnida colonisada gia en il temp paleolitic. Pervia da lur posiziun centrala èn las Alps adina stadas colliadas stretgamain cun l’istorgia europeica. Da questa zona alpina fan oz part ils suandants otg stadis: Frantscha, Monaco, Italia, Svizra, Liechtenstein, Austria, Germania e Slovenia. Dapi il 1991 exista la Convenziun da las Alps, ina cunvegna transcunfinala che cumpiglia in territori da 190 000 km².

La colonisaziun cuntinuanta da l’uman en la regiun alpina ha cumenzà vers la fin da la davosa epoca glaziala (ca. 13500 a.C.). En il temp da bronz (ca. 2200 a.C.) è ella s’augmentada marcantamain. La mumia chattada en las Alps da l’Ötztal, enconuschenta sco Ötzi, ha vivì enturn il 3200 a.C. Da quel temp era la gronda part da la populaziun gia passada da la chatscha e da l’economia da racolta a l’agricultura ed a l’allevament da muvel. Betg sclerida è la dumonda, sch’i deva en la preistorgia furmas mobilas da la pasculaziun (transhumanza, economia alpestra). Ils onns tranter 35 e 6 a.C. è la regiun alpina vegnida integrada successivamain en l’Imperi roman. In monument da las campagnas tras las Alps, il "Tropaeum Alpium" a La Turbie (tranter Nizza e Monaco), regorda a la victoria dals Romans sur 46 pievels alpins. Per colliar las culegnas romanas al sid ed al nord da las Alps han ils Romans construì vias sur plirs pass, integrond uschia era la populaziun muntagnarda en la cultura da l’Imperi.

Suenter la divisiun da l’Imperi roman ed il declin da la part occidentala (en il quart e tschintgavel tschientaner) èn las relaziuns da pussanza en la regiun alpina puspè stadas marcadas d’in caracter regiunal. En questa fasa èn en spezial las sedias da las diocesas sa sviluppadas a centers d’impurtanza. En las Alps Occidentalas (p.ex. en il sid da la Frantscha e da l’Italia) èn emprimas diocesas gia vegnidas creadas a partir dal quart tschientaner. En las Alps Orientalas percunter èn quellas vegnidas fundadas pli tard (enfin il 13avel tschientaner) e cumpigliavan territoris pli gronds. Era las novas claustras construidas en las vals muntagnardas han contribuì a la cristianisaziun. La pussanza politica surregiunala era ussa concentrada en il nord: l’emprim en l’Imperi francon, suenter sia divisiun en il Sontg Imperi roman ed en l’Imperi franzos. Ils retgs tudestgs ch’èn sa laschads encurunar a Roma sco imperaturs (9–15avel tschientaner) han stuì traversar per quest intent las Alps.

En ses enconuschent studi davart la regiun da la Mar Mediterrana descriva l’istoricher Fernand Braudel las Alps sco ‹muntognas extraordinarias› quai che reguarda lur resursas, las incumbensas collectivas, la capacitad da lavurar dals abitants e las numerusas vias impurtantas. Questa ferma preschientscha dals umans en las muntognas è ida a pèr cun in augment da la populaziun ed in’expansiun da la cultivaziun dapi il temp autmedieval. A l’entschatta dominava vinavant in’agricultura maschadada cun la cultivaziun d’ers e l’allevament da muvel. Dapi il temp medieval tardiv è l’allevament da nursas vegnì substituì cuntinuadamain da l’allevament d’arments. En pliras regiuns nordalpinas ha quel ultra da quai remplazzà l’agricultura, e la vendita d’animals è s’orientada pli ferm vers las fieras grondas. A medem temp èn creschidas er autras furmas dal traffic interregiunal e transalpin. Il pass il pli impurtant furmava il Brenner ch’era charrabel dapi il 15avel tschientaner. En las Alps Centralas ed Occidentalas percunter èn ils pass stads transibels fin en il 19avel tschientaner mo cun animals da sauma.

Dapi l’entschatta dal temp modern èsi pussaivel da stimar il dumber dals abitants en la regiun alpina. Sch’ins prenda sco basa il territori da la Convenziun da las Alps, cumpigliava la populaziun enturn il 1500 circa 3,1 milliuns umans ed è creschida fin il 1800 sin 5,8 milliuns. Enturn l’onn 1900 abitavan gia 8,5 milliuns persunas en il territori alpin e l’onn 2000 13,9 milliuns. Fin tard en il 19avel tschientaner èn bleras vals alpinas restadas marcadas da l’agricultura. Cun la creschientscha da la populaziun è era s’intensivada l’utilisaziun dal terren, per exempel cun introducir tirc, tartuffels e chaschiel dir. Il temp da vegetaziun pli curt en ils auts na para betg d’avair gì ina gronda influenza fin en il 18avel tschientaner. Suenter è quel dentant daventà in impediment per in’ulteriura intensivaziun, surtut cumpareglià cun las cuntradas da la planira, nua che la productivitad dal terren è creschida fitg spert. Entaifer il territori alpin devi ina differenza marcanta tranter las regiuns cun bains purils pitschens en las Alps Occidentalas e Centralas e las regiuns cun bains gronds en las Alps Orientalas. Gia avant il 16avel tschientaner ha cumenzà la migraziun commerziala, savens stagiunala, en ils territoris urbans da la planira. En las Alps sezzas è l’urbanisaziun percunter progredida mo plaunsieu.

Schebain il mund alpin ha gì in temp da fluriziun en il temp medieval e pli tard ina fasa da declin general n’è anc betg sclerì. Ils centers da pussanza politics ch’èn sa furmads en ils stadis moderns sa chattavan en mintga cas a l’ur u ordaifer il spazi alpin. Tras questa distanza dals centers da pussanza ha il territori alpin dentant er profità d’ina autonomia regiunala e locala relativamain gronda. In’impurtanta rolla en il process da la furmaziun da stadis en il territori alpin ha la vischinanza a l’epicenter da divers conflicts europeics giugà (per exempel tar las Guerras d’Italia tranter il 1494 ed il 1559). Da quel temp han las constituziuns regiunalas cumenzà a sa divergiar adina pli fitg. Ins po differenziar trais svilups: in centralistic cun ina ferma posiziun dals prinzis (Alps Occidentalas), in communalistic (Svizra) ed in intermediar, cun ina ferma rolla da la noblezza (Alps Orientalas).

A partir dal 16avel tschientaner han ils scienziads (surtut a las universitads situadas en vischinanza da las Alps) cumenzà a mussar in pli grond interess per la vita muntagnarda. L’emprim èn las muntognas vegnidas tematisadas en connex cun dumondas da l’interpretaziun da la Bibla e da l’origin dal mund. In pau pli tard è sa sviluppà in interess per dumondas geologicas. En il 18avel tschientaner è sa sviluppà in entusiassem per la natira alpina. Renumada è daventada l’ovra "Voyages dans les Alpes" d’Horace-Bénedict de Saussure (publitgada 1779–1796). En quella rapporta il perscrutader da la natira genevrin tranter auter da l’ascensiun dal Mont Blanc il 1787. Quest’attenziun per las muntognas è era sa mussada en la litteratura, per exempel en il roman d’amur popular "Julie ou la nouvelle Heloïse" da Jean-Jacques Rousseau (1761). La consequenza da questas midadas culturalas è stà in ferm augment dals viadis tras las Alps. Quest svilup ha plaunsieu fullà via al turissem modern. Sco spazi natiral anc relativamain intact han las Alps plinavant survegnì in’impurtanza simbolica entaifer l’Europa urbanisada. En rom da l’expansiun coloniala èn era bleras muntognas en l’Asia, en l’Australia ed en l’America vegnidas numnadas ‹Alps›. 

Il 19avel e 20avel tschientaner èn stads segnads da diversas midadas rigurusas. Uschia è il dumber da la populaziun sa diminuì en il territori alpin, entant ch’el è creschì marcantamain en la planira. Undas da migraziun (che s’orientavan uss fermamain vers territoris extraeuropeics) han be anc accelerà quest svilup e chaschunà en tschertas regiuns ina veritabla depopulaziun. Quest process ha rinforzà il dischequiliber en la distribuziun da la populaziun alpina. Entant che valladas periferas èn vegnidas bandunadas, èn ils centers urbans en las Alps sa sviluppads a moda ordvart dinamica.

En consequenza da la revoluziun industriala è era l’economia alpina stada pertutgada da midadas profundas. La transfurmaziun la pli profunda è bain sa mussada en il regress retardà ma inevitabel dal sectur agrar. Per salvar quest sectur han ins introducì culturas spezialas en ils funds da la val e consolidà l’allevament da muvel.

Pervi dals auts custs da transport e la concurrenza dals manaschis industrials han er activitads artisanalas ch’eran ina giada impurtantas en tschertas regiuns muntagnardas (sco l’elavuraziun da fier) pers pli e pli lur impurtanza. Da l’autra vart han las Alps pudì profitar enturn il 1900 da la segunda revoluziun industriala, surtut da la derasaziun da l’energia electrica. Grazia a l’abundanza d’aua ed a las pendenzas topograficas èn las Alps sa mussadas sco lieu ideal per producir energia idroelectrica, quai ch’ha pussibilità da construir impurtants implants industrials er en regiuns periferas.

La novaziun la pli impurtanta en l’economia alpina furma dentant senza dubi il turissem. En in’emprima fasa èn ils giasts arrivads surtut durant la stagiun da stad. Suenter la mesadad dal 19avel tschientaner èn en spezial ils lieus da cura e da bogn alpins daventads fitg populars. En ina segunda fasa – surtut suenter la construcziun d’implants d’ascensiun a l’entschatta dal 20avel tschientaner – è il turissem sa spustà pli fitg sin la stagiun d’enviern. 

En la segunda mesadad dal 19avel tschientaner èn era vegnidas construidas differentas lingias da viafier e tunnels tras las Alps: Semmering (1854), Brenner (1867), Fréjus/Mont-Cenis (1871) e Gottard (1882). Quai ha muntà il declin inevitabel dals berniers e d’auters servetschs colliads cun il traffic da transit en la regiun alpina.

L’industria moderna, il turissem, la viafier e pli tard las autostradas han creà novas perspectivas en il territori alpin. Ma ellas han era chaschunà effects negativs, surtut per l’ambient, e quai en ina dimensiun senza paregl. 

La furmaziun dals stadis naziunals è stada accumpagnada en la regiun alpina da las consequenzas particularas sco ellas sa manifesteschan en regiuns da cunfin. En questas regiuns èn las mesiras repressivas dals stadis stadas bler pli fermas che fin qua. Ils cunfins èn daventads main permeabels ed han taglià uschia veglias allianzas e process da barat. Durant l’Emprima Guerra mundiala è surtut l’ost da las Alps daventà in epicenter dal conflict.

En il decurs da la segunda mesadad dal 20avel tschientaner èn percunter las identitads regiunalas vegnidas rinforzadas. En pli è sa manifestà la construcziun d’ina identitad alpina. Cun la Convenziun da las Alps, ina cunvegna internaziunala tranter tut ils stadis situads en il territori alpin e l’Uniun europeica, ha la regiun alpina survegnì il 1991 in tschert rom instituziunal. Quest process è vegnì rinforzà tras ina revalitaziun culturala da las Alps. En il 19avel tschientaner avevi dà tensiuns tranter ils propagaturs romantics d’ina ‹sacralitad› dals pizs alpins (sco John Ruskin) ed ils alpinists moderns (sco Leslie Stephen) che discurrivan d’in ‹playground of Europe›. En il 20avel tschientaner èn las muntognas percunter vegnidas percepidas en emprima lingia sco spazi natiral main pertutgà d’influenzas urbanas (polluziun, canera etc.).




</doc>
<doc id="10003" url="https://rm.wikipedia.org/wiki?curid=10003" title="Fuond">
Fuond

Fuond (, tud. "Pfunds") è ina vischnanca austriaca cun 2577 abitants (1. da schaner 2016). Ella sa chatta en il district da Landeck en il Tirol.

Fuond sa chatta en la cuntrada Oberes Gericht, la part sisum da la Val da l'En tirolaisa, en vischinanza dals cunfins cun la Svizra e l'Italia. Sper la "punt da Kajetan" sa spartan las vias per Spiss e vinavant a Samignun sco era per Danuder ed al pass dal Raisch.

La vischnanca consista da las fracziuns "Stuben" a la spunda sanestra da l'En al cugn alluvial dal Stubnerbach, "Pfunds-Dorf" a la spunda dretga da l'En al cugn alluvial dal Radurschlbach sco er ils aclauns "Wand", "Vorderkobel", "Hinterkobel", "Birkach", "Lafairs", "Stein" e "Greit". Las parts da la vischnanca èn colliadas ina cun l'autra tras ina punt da legn ch'è vegnida construida il 1950 en il stil dal 19avel tschientaner. Ils cugns alluvials dals auals mainan l'En tras duas stortas marcantas.

Kaunertal, Danuder, See, Serfaus, Spiss, Tösens.

En il Grischun (Svizra): Valsot.

En il Tirol dal Sid (Italia): Curun (Graun).

Fuond è vegnida numnada l'emprima giada en in document dal 1282. En il center dad omaduas fracziuns datti imposantas chasas a suler central (Mittelflurhäuser) cun tetgs a piz cun penslas largias, scalas avertas e picturas da fatschadas en stil engiadinais. In exempel represchentativ è l'anteriur palaz da giustia a Stuben. Questas chasas èn ina perditga per la bainstanza dal lieu dal temp, cura ch'il traffic commerzial tranter Augsburg e Vaniescha manava anc per il Oberer Weg, il pass dal Raisch ed il Fernpass. La Baselgia da Nossadunna (Liebfrauenkirche) a Stuben è vegnida erigida l'onn 1470 en stil gotic tardiv; il 1680 ha'la survegnì in altar baroc.

Durant l'aua gronda en las Prealps l'onn 2005 è il Stubnerbach creschì sur las rivas ed ha cuvrì ina part dal vitg cun glera.

En ils onns 1980 è Fuond sa posiziunà sco „vischnanca ecologica“. Igl ha dà plans da deviar l'En dal cunfin svizzer tras in chanal cun in implant electric fin a Prutz. Quai ha persvadì ils abitants metter la vita en il vitg sut la parola „durabel ed ecologicamain cumpatibel“. Ins ha mess patg sin implants solars, il diever da chalur en verandas d'enviern ed in implant da stgaudar central senza substanzas nuschaivlas cun biomassa e retagls da laina.

Ozendi è Fuond ina vischnanca da turissem bistagiunal che profitescha da las regiuns da schis damanaivlas a Samignun e Danuder.




</doc>
<doc id="10015" url="https://rm.wikipedia.org/wiki?curid=10015" title="Andrea Vitali">
Andrea Vitali

Andrea Vitali (* Bellano, 5 favrer 1956) es ün scriptur e meidi taliaun.

Figl da Edvige ed Antonio Vitali, amenduos impiegos cumünels, es Andrea Vitali naschieu e creschieu a Bellano, vschinauncha sülla riva orientela dal Lej da Com, in provinza da Lecco, insembel cun oter tschinch frers. Zieva avair absolt il Liceo "Alessandro Manzoni" da Lecco, dal 1982 glivret el (tenor giavüsch da sieu bap) ils studis da medicina tar l’”Università Statale” da Milaun, eir sch’el vess vulieu dvanter schurnalist.

El es marido cun Manuela, ho ün figl - Domenico -, habitescha e lavura scu meidi in sieu lö da naschentscha.

Daspö 1990 publicha Vitali raquints e romans; sia prüma ouvra litterara füt il roman cuort "Il Procuratore", inspiro dad istorgias quintedas da sieu bap; cun que guadagnet el il “Premio Montblanc” scu meglder giuven. Dal 1996 vaindschet el il “Premio letterario Piero Chiara” cun "L’ombra di Marinetti", ma’l success da nom e da pom rivet dal 2003 grazcha al roman "Una finestra vistalago", chi fet guadagner a Vitali il “Premio Grinzane Cavour” ed il “Premio Bruno Gioffrè” dal 2004.

Dal 2004 guadagnet Vitali il “Premio Dessì” cul roman "La signorina Tecla Manzi" scu megldra ouvra narrativa; dal 2006 surgnit el il “Premio Bancarella” cul roman "La figlia del Podestà", cul quêl el pigliet part eir al finel dal “Premio Stresa”.

Dal 2008 obtgnet el il “Premio Boccaccio” per sia ouvra cumpletta, pustüt per "La modista", cul quêl Vitali guadagnet eir il “Premio Hemingway”. Sieu roman "Almeno il cappello" vaindschet il “Premio Procida Isola di Arturo Elsa Morante”, il premi da la giuria dal “Premio Campiello” e pigliet part al finel dal “Premio Strega”.

Quasi tuot las istorgias da las ouvras da Vitali haun lö in “sia” Bellano e trattan da la vita quotidiauna d’üna pitschna vschinauncha e da sieus abitants: listess gener litterar d’oters scriptuors taliauns scu Mario Soldati e Piero Chiara.

Ils cudeschs da Vitali sun gnieus tradüts in Frauntscha, Germania, Serbia, Grecia, Rumenia, Portugal, Pajais Bass, Belgia, Spagna e Ungiaria.





</doc>
<doc id="10028" url="https://rm.wikipedia.org/wiki?curid=10028" title="Rouge TV">
Rouge TV

Rouge TV [] è in emettur da televisiun da divertiment privat da la Svizra romanda. El appartegna a la gruppa da medias svizra Unicast, proprietaria dals radios Rouge FM e Yes FM sco era da plirs web radios e paginas d'internet.

Rouge TV è vegnì lantschà ils 18 da november 2008 e derasà a l'entschatta en la purschida da basa digitala da la Cablecom en tut ils chantuns romands. Rouge TV è sa profilà sco il chanal da divertiment e musical da la Svizra romanda. El sa drizza a giuvens e giuvens creschids romands.

Rouge TV sa drizza ad in public en mira tranter 15 e 34 onns. Il program da l'emettur consista dad emissiuns da divertiment e musicals cun temas sco la vita nocturna, film e kino, novitads da musica, animes, performances live d'artists sin la tribuna da l'emettur, documentaziuns da sport extrem, intervistas cun artists sco era videoclips ed emissiuns tematicas da musica.


</doc>
<doc id="10030" url="https://rm.wikipedia.org/wiki?curid=10030" title="Eroport da Lien Khuong">
Eroport da Lien Khuong

L'Eroport da Dong Hoi (IATA: DLI, ICAO: VVDL) è l'eroport da la citad vietnamaisa da Da Lat da la regiun Tay Nguyen, Vietnam. L'eroport sa chatta 26 km distant dal center da la citad. Las lavurs da construcziun èn vegnidas cumenzadas l'onn 1930 ed èn vegnidas terminadas en il mars 1933. La lunghezza da la pista da partenza ed atterrament munta a 3'048 m e la largezza munta a 45 m.


</doc>
<doc id="10037" url="https://rm.wikipedia.org/wiki?curid=10037" title="Moesa">
Moesa

Il num Moesa stat per



</doc>
<doc id="10040" url="https://rm.wikipedia.org/wiki?curid=10040" title="Archiv svizzer da litteratura">
Archiv svizzer da litteratura

L'Archiv svizzer da letteratura(ASL) a l’intern da la Biblioteca naziunala svizra (BN) a Berna collecziunescha e valorisescha ils fonds da scripturas e scripturs en las quatter linguas naziunalas svizras, damai en rumantsch, talian, franzos e tudestg.

L'ASL è vegnì inaugurà dal 1991 en l’edifizi da la Biblioteca naziunala a la Hallwylstrasse 15. Motiv concret per questa fundaziun è stada la voluntà testamentaria dal scriptur Friedrich Dürrenmatt, mort dal 1990, che preveseva ina donazion da ses fond da manuscrits a la Confederaziun svizra sche questa instaurass in archiv litterar naziunal.

Hoz vegnan conservads a l’Archivio svizzer da litteratura pli che 300 fonds e colleziuns da scripturas e scripturs, ma er dad intellectuals, dad associaziuns e dad editurs, tranter auter da:



</doc>
<doc id="10042" url="https://rm.wikipedia.org/wiki?curid=10042" title="Piemont">
Piemont

Il Piemont u – pli da vegl – Piemunt (talian "Piemonte": ‹al pe dals culms›) è ina regiun situada en il nordvest da l’Italia. Suenter la Sicilia furma il Piemont la regiun la pli gronda da l’Italia. Ella cumpiglia otg provinzas (Alessandria, Asti, Biella, Cuneo, Novara, Turin, Verbano-Cusio-Ossola e Vercelli); lieu principal è Turin.

Il Piemont cumpiglia ina surfatscha da bundant 25 000 kilometers quadrat e dumbra radund 4,4 milliuns abitants (situaziun dal 2010). Istoricamain e geograficamain appartegna er la Val d’Aosta, situada en il nordvest, al Piemont. Sco regiun autonoma cun statut spezial furma questa vallada dentant in’atgna unitad administrativa.
En il nord cunfinescha il Piemont cun la Svizra (Vallais e Tessin) ed en il vest cun la Frantscha (Rhône-Alpes / Provence-Alpes-Côte d’Azur). Las regiuns talianas cunfinantas èn – sper la Val d’Aosta – la Liguria situada en il sid, l’Emilia-Romagna en il sidost e la Lumbardia che furma il cunfin vers l’ost.

Topograficamain pon ins divider la regiun en trais parts: La regiun da las Alps giascha en il vest e nord dal Piemont. Ella cumpiglia las valladas occitanas ed ulteriuras vals alpinas enfin a la riva occidentala dal Lago Maggiore.

En la planira dal Po sa chattan las grondas citads dal Piemont; qua vivan er las bleras persunas. La pli gronda e pli impurtanta citad dal Piemont è Turin. Ulteriuras citads cun funcziun da center èn Novara, Alessandria, Asti e Cuneo.

Las collinas en il sidost da la regiun vegnan nizzegiadas en emprima lingia da l’agricultura e dal turissem; da qua derivan er ils conuschents vins dal Piemont (Barolo, Barbera, Barbaresco).

Lingua principala ed uffiziala è il talian. Dasperas discurran bleras persunas piemontais, en parts isoladas da las Alps occidentalas er occitan e franco-provenzal. En la Val d’Aosta autonoma furma il franzos la lingua uffiziala; en la part sisum da la Val di Sesia èn plinavant sa mantegnidas restanzas dal dialect dals Gualsers.

L’istorgia da la regiun è colliada stretgamain cun la chasa Savoia che ha prendì possess in pau a la giada dal marchesat Piemont. A partir dal 18avel tschientaner furmavan la Sardegna ed il Piemont parts centralas dal ducadi savoiard.

En rom da las Guerras da coaliziun vers la fin dal 18avel tschientaner è il Piemont vegnì conquistà da las truppas da Napoleun Bonaparte. Durant bundant in decenni ha la regiun fatg part da la Republica Franzosa. Pir il 1814/1815 èn il Piemont, la Savoia e Nizza vegnids relaschads dal domini franzos e returnads en il reginavel sard-piemontais. Per prevegnir ad ulteriuras attatgas nà da la Frantscha è il reginavel restaurà s’allià cun la monarchia habsburgaisa sut il prinzi da Metternich.

Ma la restauraziun n’è betg stada da lunga durada. Vers la mesadad dal 19avel tschientaner èn cumbattants piemontais sa mess a la testa dal moviment naziunal per l’independenza taliana. A partir dal 1847 hai dà adina dapli revoltas encunter ils Austriacs. L’onn 1859 han truppas piemontaisas e franzosas terrà definitivamain las truppas austriacas.

L’onn 1861 è il savoiard Victor Emanuel II daventà retg da l’Italia. Sinaquai è il sistem administrativ centralistic dal reginavel sard vegnì derasà en tut l’Italia. Uschia èn las instituziuns statalas da la Republica Taliana marcadas enfin oz da ragischs apparentamain piemontaisas. Ma quest sistem administrativ na funcziunava betg tuttina bain en tut las parts da l’Italia. Da qua derivan divers problems statals en il sid da l’Italia ch’è economicamain bler main sviluppà ch’il nord.

Cun la proclamaziun da la Republica Taliana l’onn 1946 ha la chasa savoiarda stuì abditgar. La constituziun taliana dal 1948 ha inizià in’emprima fasa da decentralisaziun. L’onn 1948 ha la Val d’Aosta obtegnì il statut d’autonomia. La regiun Piemont dad oz è naschida pir ils onns 1970. Durant ils radund tschient onns precedents aveva il sistem administrativ talian tenor model savoiard betg enconuschì ina unitad administrativa cun quel num.

Ils onns 1960 e 1970 è la regiun stada marcada da diversas tensiuns politicas e socialas. L’onn 1969 hai dà a Turin revoltas da lavurers sanguinusas che han manà a la fundaziun da la gruppa da terror Brigadas cotschnas. Ils davos decennis ha la regiun gì da vegnir a frida cun restructuraziuns dolurusas che han transfurmà il Piemont industrial en in plaz economic per interpresas da servetsch. Er il turissem – ch’è qua main sviluppà ch’en autras regiuns talianas – sa fa valair pli e pli.

En l’avegnir pudess in’ulteriura fasa da decentralisaziun anc rinforzar la muntada politica dal Piemont. Auter ch’en la Lumbardia ed en il Veneto na ha la Lega Nord cun sias tendenzas separatisticas mai giugà qua ina rolla fitg impurtanta. L’Italia dad oz è per gronda part in uffant dal Piemont – quai n’emblidan ins quà betg uschè spert.

Il Piemont tutga tar las regiuns las pli ritgas da l’Italia. L’onn 2006 correspundeva il product naziunal brut da la regiun a 114 % da la media da l’Uniun europeica. Cun radund 3 % giascha er la quota da dischoccupaziun lunsch sut la media taliana (11 %). En il Piemont han intginas da las pli impurtantas interpresas talianas lur sedia, uschia ils fabricants d’automobils Fiat e Lancia (domadus sesents a Turin), plinavant il producent d’aliments Ferrero ad Alba e l’interpresa d’electronica Olivetti ad Ivrea. Sper l’industria moderna ha er l’agricultura pudì mantegnair si’impurtanza. La planira dal Po piemontaisa è il pli grond territori da cultivaziun da ris en Europa. In terz da la producziun da ris europeica deriva da qua.

Il Piemont enserra blers stgazis d’art e da cultura. Tar ils bajetgs ils pli enconuschents tutgan ils edifizis da represchentaziun a Turin (Palazzo Reale, Palazzo Madama e la baselgia San Lorenzo). A Stupinigi sa chatta il chastè da recreaziun Palazzina di Caccia. Il Sacro Monte di Varallo datescha da la renaschientscha tardiva. Impurtantas perditgas dal temp medieval furman l’abazia da Staffarda e la fortezza da Manta. Dal temp romanic dateschan la claustra San Giulio sin l’insla San Giulio en il Lai d’Orta. Ina da las attracziuns dal Lago Maggiore furman las Inslas Borromeicas, en spezial l’Isola Bella cun ses palaz baroc e cun il parc botanic.




</doc>
<doc id="10061" url="https://rm.wikipedia.org/wiki?curid=10061" title="Krzeszowice">
Krzeszowice

Krzeszowice è in vitg e la chapitala da la vischnanca dal voivodat da Małopolska. Il lieu è situà tranter Cracovia e Katowice, a las rivas dal flum Krzeszówka. Krzeszowice dumbra .


</doc>
<doc id="10062" url="https://rm.wikipedia.org/wiki?curid=10062" title="Joseph Planta">
Joseph Planta

Joseph Planta FRS (era "Joseph von Planta"; e rumantschà "Gisep (de) Planta" * 21 da favrer 1744 a Castasegna, † 3 da december 1827 a Londra) è stà in bibliotecari d'origin svizra che ha dischlocà a Londra ed è daventà bibliotecari principal dal British Museum.

Joseph Planta è naschì a Castasegna en il chantun Grischun en Svizra sco figl dal reverenda Andreas von Planta (1717–1773). El ha studegià ad Utrecht en ils Pajais Bass ed a Göttingen en la Germania.

Planta ha viagià per in temp e l'onn 1752 ha el midà chasa en l'Engalterra, nua che ses bab lavurava sco plevon per la Baselgia refurmada tudestga e sco bibliotecari-assistent per il British Museum. El è daventà il 1773 successur da ses bab sco bibliotecari-assistent. Il 1776 è el vegnì promovì sco "keeper of manuscripts" e dal 1799 fin sia mort il 1827 era el bibliotecari principal dal museum.

Al British Museum ha Planta stgaffì in catalog dals manuscripts da la biblioteca da Cotton. Sco bibliotecari inferiur ha Planta organisà la dischlocaziun da la collecziun da munaidas dal museum. Ses temp sco bibliotecari principal era ina perioda impurtanta en l'istorgia dal British Museum. El ha er optimà ils indrizs ch'èn accessibels per il public.

Jospeh Planta è vegnì elegì sco Fellow of the Royal Society (commember da la societad roiala) l'onn 1774. Pauc suenter daventar assistent dal British Museum ha el publitgà la lavur "Account of the Romansh Language" davart ils origins dal rumantsch en las "Philosophical Transactions of the Royal Society". Questa lavur è vegnida prelegida a la Royal Society ils 10 da november 1775. Il 1776 è el plinavant vegnì numnà sco secretari da la Royal Society.

Ses figl, Sir Joseph Planta (1787–1847), commember dal parlament per il circul electoral da Hastings, è naschì en il British Museum.



</doc>
<doc id="10068" url="https://rm.wikipedia.org/wiki?curid=10068" title="Costa d'Ivur">
Costa d'Ivur

La Costa d'Ivur è in pajais da l'Africa.


</doc>
<doc id="10082" url="https://rm.wikipedia.org/wiki?curid=10082" title="Servetschs psichiatrics dal Grischun">
Servetschs psichiatrics dal Grischun

Ils Servetschs psichiatrics dal Grischun èn respunsabels per il provediment psichiatric en il chantun Grischun. Ils Servetschs psichiatrics èn in'instituziun autonoma dal dretg public chantunal cun sedia a Cuira.

Ils Servetschs psichiatrics dal Grischun èn respunsabels per il provediment psichiatric dal Grischun en il sectur staziunar, parzialmain staziunar ed ambulat, sco era per las chasas da dimora ed ils lieus da lavur per persunas cun impediments spiertal e psichiatrics.

Als Servetsch psichiatrics s'audan la Clinica Beverin a Cazas, la Clinica Waldhaus a Cuira, sco er ils centers da dimora "Arche Nova" a Landquart, "Montalin" a Cuira e "Rothenbrunnen" (ARBES) a Giuvaulta.


</doc>
<doc id="10095" url="https://rm.wikipedia.org/wiki?curid=10095" title="Malgrat de Mar">
Malgrat de Mar

Malgrat de Mar é ina vischnanca da la Spagna, en la provinzia Barcelona, Catalunya. Ha ina populaziun da 18.596 abitants (2010). La citad schai al flum Tordera. Ils abitants sa numnan Malgratencs.



</doc>
<doc id="10103" url="https://rm.wikipedia.org/wiki?curid=10103" title="AV Fryburgia">
AV Fryburgia

L'AV («Akademische Verbindung») Fryburgia es üna corporaziun da students universitaria ed üna secziun da la Societed da Students Svizzers a l'Universited da Friburg. Students masculins da tuot las faculteds paun dvanter commembers da l'uniun.

Düraunt il cumanzamaint da l'ulitm tschientiner pretendaiva la vita illa societed da students adüna dapü participaziun dals commembers. Numerusas festas, comers, banchets, bals e ceremoniels tradiziunels nun influenzaivan be la situaziun finanziela dals students ma periclitaivan bain eir il stüdi. Quista situaziun ho fat nascher oposiziun interna tar l'AKV Alemannia, chi deira da quel temp l'unica societed da students friburgaisa dal «Schweizerischer Studentenverein» (Rumauntsch: Societed da Students Svizzers) cun rischs uriundamaing illa Svizra tudas-cha. Las prescripziuns restrictivas e reglas rigidas mettaivan in prievel da reüssir cul stüdi in düreda radschunaivla. Vitiers gniva cha la commembranza in societeds da students d'eira vi e pü cunfrunteda cun discredit causa la noscha reputaziun cha quistas vaivan tar bgers.

Scu consequenza es seguida l'an 1918 üna separaziun. Parts da l'Alemannia s'haun furmedas danövamaing e fundo l'AV Fryburgia. Böt centrel da la societed giuvna d'eira da der darcho dapü priorited al stüdi universiter. Scu consequenza es gnida sminuida l'obligaziun da preschentscha ed eir l'obligaziun da baiver, cuntschainta scu «Trinkzwang», es gnida abolida. Mantgnieu es per granda part il «Komment» chi cuntegna ordinaziuns tradiziunelas davart il cumportamaint düraunt banchets. Cun la separaziun vaiva la refurmaziun dad uniuns da students (aint il sen tradiziunalistic e na religius) cuntanschieu Friburg. L'AV Fryburgia d'eira zieva l'AV Berchtoldia (Berna) pür la zeguonda uniun da la Societed da Students Svizzers (SSS) refurmeda. Seguidas sun pü tard l'AV Froburger (Basilea) e l'AV Welfen (Turich). L'ultima es gnida fundeda suot participaziun considerabla da commembers da la Fryburgia.

Fin ils ans 1970 tuochaiva l'AV Fryburgia tar las societeds da students las pü grandas e dominantas a Friburg. Bè düraunt ils ans da guerra d'eira la vita d'uniun limiteda cun que cha bgers commembers as chattaivan in servezzan activ. L'an 1937 es sortida da l'AV Fryburgia, chi ho la funcziun da societed materna, l'AV Staufer. Oter cu tar la spartiziun da l'AKV Alemania bundant 20 ans pü bod, es quista separaziun gieu lö in möd paschaivel e las duos societeds as chattaivan eir inavaunt in relaziun amicabla. Il listess vela eir per la relaziun cun la CA Rezia chi es naschida düraunt l'an 1957 our da la fracziun grischunaisa da l'AV Fryburgia.
Daspö il muvimaint dal 68' sun societeds da students eir aviertas per duonnas. Decisiv per quist pass d'eira üna nouva refuorma generela al livel naziunel. Que düraunt il mandat dal president centrel Altermatt v/o Solo, hoz professer emerito da la faculted filosofica ed anteriur rectur da l'universited da Friburg chi es commember veteran («Altherr») da l'AV Fryburgia. Oter cu las uniuns affiliedas s'ho la Fryburgia però decissa da quel temp da mantegner il status quo ed es fin hoz l'unica confraternited exclusivamaing masculina traunter las societeds da refuorma a Friburg. In cited es ella cun que eir l'unica societed studentica dad hommens chi nun appartegna a l'uschedit «Block» (tudas-ch: «Bund akademischer Kommentverbindungen»), chi sun pü conservativas e chüran rituels pü tradiziunels. 

Schabain cha'l muvimaint dal 68' ho purto l'avertüra per duonnas s'haun las ciffras da commembers sminuidas tar las societeds da students. Da quist fat es eir l'AV Fryburgia pertucheda. Traunteraint ho que do augmaints d'entredas considerabels, la ciffra da commembers s'ho hoz però stabiliseda sün nivel pü bass.

Eir auncha hoz manifestescha la societed studentica minchataunt caracter da resistenza e refuorma cun as defender cunter il curraint pü conservativ da la societed naziunela. Düraunt il semester d'utuon 2010 ho la Fryburgia refüso üna communicaziun dal cussagl studentic da las societeds da students, chi d'eira cunter l'iniziativa da stipendis lanceda, e sustgnieu l'agir dals iniziants.

La parola da l'AV Fryburgia es «Treu, ehrlich und stolz!» (scurznida: T.e.u.s.!) e declera las valurs, tenor quellas ils commembers dessan viver. Il clam da cumbat es «Sonne, ringe Dich durch!», que es l'ultima lingia da la strofa da «couleur», chi dess significher l'optimissem ed il plaschair da viver.

La vappa da la societed exista ourd tschinch parts. Davous la culur ed il monogram da la Fryburgia sun visiblas illa part sura las culurs da la Societed da Stundents Svizzers (cotschen-alv-verd), la crusch svizra ed il sulagl (clam da cumbat). Suotvart sun posiziunedas il vegl emblem da l'universited e la vappa da la cited da Friburg.

L'AV Fryburgia es üna societed studentica da refuorma. Schabain ch'ella ho ün comment chi vain chüro aunch'hoz, nu cugnuoscha ella üngün sforz da baiver. Las activiteds da l'uniun dessan gnir practichedas in möd radschunaivel. il center da da la vita societaria es il banchet eivnil, chi es obligatoric per commembers activs. A vain miss paisa sün üna svelta finischiun dals stüdis e success tals examens. Impü vegnan ils commembers animos da piglier part ad activiteds sportivas chi vegnan eir offridas da la societed.

La societed es purtedra da culurs e cunter la mensura, chi vain vissa scu relict nuncristiaun da la tradiziun duellanta. L'AV Fryburgia es dal rest eir cunter üsits da möd pompus chi vegnan chüredas da las societeds studenticas dal «Block», scu p. ex. paradas a chavagl.
La chapütscha orandscha vain purteda in fuorma simpla e modesta ed eir sainza surcusidas.

La strofa da «culeur» es ün regal dad Abbé Joseph Bovet ed üna da las unicas cun ün'egna melodia - voul dir sainza melodia d'üna chanzun fingià existenta.

Il tschüvel da «couleur» es il segn distinctiv traunter ils commembers. El exista our da quatter tuns da la chanzun studentica «Dort wo der Rhein».




</doc>
<doc id="10105" url="https://rm.wikipedia.org/wiki?curid=10105" title="Achal Prabhala">
Achal Prabhala

Achal Prabhala è in scriptur, activist e sienziad indic. Abita actualmain a Bangalore, Karnataka. È conuschì specialmain per sas retschertgas dals dretgs da proprietad intellectual relativs a la medischina e a la conoschenza. Plünavant è un member dal cusselg d'administraziun dal Center per Internet e la Societad (en englais: Centre for Internet and Society) e da l'Advisory board da la Fundaziun Wikimedia.


</doc>
<doc id="10118" url="https://rm.wikipedia.org/wiki?curid=10118" title="Gasetta Coop">
Gasetta Coop

La Gasetta Coop (num rumantsch da la Coopzeitung da lingua tudestga) è la gasetta gratuita emnila dal grossist svizzer Coop.

La Gasetta Coop è cumparida l'emprima giada l'onn 1902, a lez temp anc sut il titel "Genossenschaftliches Volksblatt" ("Fegl popular da la cooperativa"). Ella vegn stampada mintg'emna cun in'ediziun da passa in milliun exemplars e spedida tranter auter a tut ils commembers da la Coop e tut ils clients che possedan la carta da clients "Supercard". Cun in'ediziun da stampa da 1'770'380, confermà da la WEMF, è ella la gasetta cun l'ediziun la pli gronda en Svizra. Chauredactur è Matthias Zehnder. L'ediziun da lingua franzosa ha num "Coopération", quella da lingua taliana "Cooperazione".

Il concurrent il pli ferm da la Coopzeitung è il Migros-Magazin, la gasetta da l'emna dal grossist Migros, cun pli u main ils medems dumbers d'ediziun e da lecturs. La Neue Zürcher Zeitung intitulescha las duas gasettas sco «stille Riesen» dal sectur da medias svizzer e descriva lur activitad schurnalistica uschia: "Offenkundig findet das Konsumentensegment ebenso Gefallen an mehrheitsfähiger Alltags- und Lifestyle-Thematik wie an politisch austarierten Hintergrundberichten."

Dapi l'onn 1990 publitgescha la Coopzeitung da lingua tudestga er artitgels per rumantsch. I vegn tractà ina gronda varietad da temas, quasi adina cun resguard a l'intschess rumantsch. Ultra da quai datti mintgatant er artitgels davart tematicas actualas da la Rumantschia per tudestg. Chattà (www.chatta.ch) manegia: «Quasi sco effect lateral renda la gasetta [...] pia adina puspè attenta la [S]vizra tudestga a la lingua naziunala la pli pitschna.»



</doc>
<doc id="10121" url="https://rm.wikipedia.org/wiki?curid=10121" title="Terra Grischuna">
Terra Grischuna

Terra Grischuna è ina revista che cumpara mintga dus mais en la chasa editura da medem num a Cuira e che tracta tut ils temas che pertutgan il chantun Grischun. Ella ha in'ediziun da stampa da 18'000 exemplars e porta il suttitel "Natur, Kultur und Freizeit in Graubünden" («natira, cultura e temp liber en il Grischun»). La Terra Grischuna cumpara dapi il 1942.

Mintga ediziun è deditgada ad ina tematica centrala sco per exempel «Chur – eine Stadt im Wandel» (5/2009). Ils artitgels han in caracter scientific popular e vegnan scrits dad experts, oravant tut da istorichers, geologs e linguists.

Duas paginas da mintga ediziun ("Chapis Vus rumantsch?" e "Pagina Grigionitaliana" = Pagina dal Grischun talian) èn reservadas per las duas linguas minoritaras dal Grischun, rumantsch e talian.

Malgrà che Terra Grischuna vegn distribuida sin via commerziala ha ella causa la disponibladad en ils trens da la Viafier retica ed ils edifizis d'uffizi dal Chantun quasi il status d'ina revista semi-uffiziala ch'è pregnanta per la cultura.

La revista è vegnida fundada il 1942 da "Balz Fetz", in Grischun ch'è emigrà a Basilea. Ella sa drizzava surtut a Grischuns en Svizra e cumpareva a l'entschatta 4–6 giadas l'onn. Il suttitel era en ils emprims onns "Heimatnachrichten" («novitads or da la patria»; pli tard e fin ussa (2012) "Zeitschrift für Natur, Kultur und Freizeit in Graubünden" («natira, cultura e temp liber en il Grischun»). Fin il 1968 era la chasa editura domiciliada a Basilea ed il suandants 30 onns a Bottmingen en il chantun Basilea-Champagna. Ozendi è la chasa editura ina societad anonima ed ha sia sedia en la Kasernenstrasse 1 a Cuira. L'editur da la revista è Reto Fetz, figl dal fundatur da la societad.

Dapi il 1955 duvrava la "Pro Raetia" la Terra Grischuna sco organ da publicaziun uffizial. Il 1983 ha la Terra Grischuna sco emprima revista periodica publitgà in text scrit en rumantsch grischun. Il 1. da schaner ha la Südostschweiz Medien surpiglià la revista.





</doc>
<doc id="10131" url="https://rm.wikipedia.org/wiki?curid=10131" title="Patua friburgais">
Patua friburgais

Il patua friburgais ("patê fribordzê" u "patê gruvèrin", per franzos "patois fribourgeois" u "patois gruérien") è ina gruppa da dialects francoprovenzals ch'è vegnan discurids en la part romanda dal chantun Friburg en Svizra, oravant tut en la Gruyère

Ils differents dialects dal patua friburgais èn:

Il 1886 han ins scumandà il diever dal patua en la scolas dal chantun Friburg. Il reglament da scola stipulescha che «Il diever dal patua è strictamain scumandà en las scolas. La lingua franzosa ed il tudestg da scrittira èn las sulettas linguas lubidas en l'instrucziun. [...] Ils scolasts procuran ch'il medem vala ordaifer la scola ed en las conversaziuns tranter ils uffants.». Quest'interdicziun era en vigur fin il 1961, cura ch'il deputà Joseph Brodard (meglier enconuschent sco cumponist cun il pseudonim «Dzojè a Marc») l'ha fatg abrogar.


La Société des patoisans de la Gruyère (en patua: "Chochyètâ di patêjan de la Grevîre", rum. "Uniun dals pledaders dal patua da la Gruyère", fundada il 1984) ha sco finamira da mantegnair la conuschientscha ed il diever dal patua friburgais. Ella è enconuschenta sco editura d'in dicziunari putua-franzos e da curs da conversaziun. Joseph Comba, il president da la Société, ha translatà in tom da la seria da comics Tintin, "L'Affaire Tournesol", ch'è cumparì l'emprima mesadad dal 2007 a chaschun dal tschientavel di da la mort d'Hergé cun il titel "L'Afére Tournesol".


</doc>
<doc id="10140" url="https://rm.wikipedia.org/wiki?curid=10140" title="Paltoga">
Paltoga

Paltoga (russ Палтога) è in vitg russ cun 295 abitants (2002) en il district federal dal nordvest. El appartegna al rajon da Wytegra en l'oblast da Wologda.

Paltoga sa chatta var sis kilometers en il sid dal Lai Onega. Tras il lieu maina la strada regiunala R37, che collia Paltoga cun Wytegra, il center dal rajon, che sa chatta 16 kilometers en l'ost.

Il lieu è naschì en sia furma actuala ils 27 da zercladur 2001 entras la fusiun dals suandants vitgs ed aclauns:

Cun quai ha Paltoga ‹ertà› da Kasakowo ses status sco center administrativ da la vischnanca rurala da Kasakowo (, "Selskoje posselenije Kasakowskoje") ed ses code d'OKATO (in code da classificaziun sumegliant al numer UST/BFS en Svizra).

Tar la dumbraziun dal pievel dal 2002 en la Russia entira dumbrava Paltoga 295 abitants (135 umens, 160 dunnas), dals quals 99 % eran Russ. La vischnanca rurala da Kasakowo, a la quala appartegnan anc nov auters vitg, ha en tut 524 abitants (14 d'october 2010).

En il vitg datti ina scola, pliras stizuns, dus "puncts da feldscher" (Фельдшерско-акушерский пункт) che segireschan il provediment da basa medical, duas bibliotecas e trais instituziuns culturalas. 

Ultra da quai datti in santeri cun duas baselgias ortodoxas: la "baselgia da l'Epifania" (Церковь Богоявления Господня) en lain, ch'è vegnida eregida il 1733, e la "baselgia da l'icona da Nossadunna dal segn" (Церковь Иконы Божьей Матери Знамение da crap or da l'onn 1810. Damai ch'ella n'è betg vegnida restaurada, è la "baselgia da l'Epifania" dada ensemen il 2009.



</doc>
<doc id="10141" url="https://rm.wikipedia.org/wiki?curid=10141" title="Sinplus">
Sinplus

Las Sinnplus è ina gruppa svizra da pop che vegn ord il Losone.




</doc>
<doc id="10145" url="https://rm.wikipedia.org/wiki?curid=10145" title="Jakob Ulrich">
Jakob Ulrich

Jakob Ulrich (* 13 da settember 1856 a Waltalingen; † 5 da settember 1906 a Turitg) è stà in romanist svizzer.

Il figl d'in scolast ha studegià indogermanistica a las universitads da Turitg e Paris. El ha promovì il 1879 a Turitg tar Heinrich Schweizer-Sidler davart "Die formelle Entwicklung des Participium Praeteriti in den romanischen Sprachen" (Winterthur 1879). Il 1880 è Ulrich daventà docent privat, il 1884 professer extraordinari ed il 1901 professer ordinari per filologia romana a l'Universitad da Turitg. Ses successur tar la professura era Louis Gauchat, il fundatur dal "Glossaire des patois de la Suisse romande".




</doc>
<doc id="10147" url="https://rm.wikipedia.org/wiki?curid=10147" title="Octave Mirbeau">
Octave Mirbeau

Octave Mirbeau (naschì ils 16 da favrer 1848 a Trévières, en Frantscha – mort ils 16 da favrer 1917 en Paris) era in scriptur e dramaticher franzos.

Sia ovras las pli enconuschents èn "Le Jardin des supplices" (1899) e "Le Journal d’une femme de chambre" (1900). Cun sia cumedia "Les affaires sont les affaires" (1903), ha el success mundial.





</doc>
<doc id="10152" url="https://rm.wikipedia.org/wiki?curid=10152" title="David Last">
David Last

David Last (* 25 d'avuost 1969 a Cologna in Germania dal vest) es ün ravarenda refurmo a Sagogn, Laax e Falera. El gniva cuntschaint dal 2009 causa ch'el elavuraiva artichels da Vichipedia davart tuots edifizis sacrels da la Baselgia evangelica refurmeda dal Grischun. Quistas activiteds chaschunaivan ün grand rebomb illas medias da la Svizra.

David Last creschaiva sü a "Bergisch Gladbach", üna cited dastrusch sper la metropola Cologna. Sieus stüdis da teologia ho'l absolt a "Münster in Vestfalia", a "Tübingen" ed a Turich.

Sia prüma plaiv d'eira Ramosch in l'Engiadina Bassa. In seguit lavuraiva'l i'l chantun Vallais a Brig-Glis e zieva sieu retuorn al Grischun a Tschiertschen, aunz ch'el surpigliaiva il pöst dal ravarenda a Puntraschigna vi da la baselgia San Niculò. Daspö 2014 es el ravarenda in la Foppa e sto a Sagogn, respunsabel eir per la diaspora a Laax e Falera. 

In la sted dal 2011 ho'l cumanzo a doctorer tar "Johannes von Lüpke", professur per teologia sistematica a la Scoula ota ecclesiastica da Wuppertal e Bethel, cun üna perscrutaziun chi tratta da dumandas linguisticas da l'ouvra da Siegbert Stehmann.

David Last es marido ed ho quatter iffaunts.




</doc>
<doc id="10153" url="https://rm.wikipedia.org/wiki?curid=10153" title="La Serena">
La Serena

La Serena è ina citad e vischnanca en il nord dal Chile e la chapitala da la región de Coquimbo.

La citad e vegnida fundada il 1544 ed è cun quai la segunda citad pli veglia dal pajais suenter la chapitala naziunala, Santiago, che sa chatta 471 km pli en il sid. D'autra vart fa La Serena part d'ina conurbaziun cun la citad da port vischina da Coquimbo, che cuntanscha ina populaziun totala stimada da passa 486 millis abitants (2012) e furma uschia la quart pli gronda zona urbana dal pajais.

La citad è in'impurtanta destinaziun turistica, surtut durant la stad, cur che la glieud visita las splagias.

En la citad sa chattan l'universitad da La Serena e la sedia da l'archidiocesa catolic-romana da La Serena, ina da las tschintg archidiocesas da la Baselgia catolica dal Chile.



</doc>
<doc id="10154" url="https://rm.wikipedia.org/wiki?curid=10154" title="Furbaz">
Furbaz

Las Furbaz è ina gruppa svizra da pop che vegn ord il Mustér.




</doc>
<doc id="10156" url="https://rm.wikipedia.org/wiki?curid=10156" title="Siegbert Stehmann">
Siegbert Stehmann

Siegbert Stehmann (*9 d‘avrigl 1912 a Berlin; † 18. Januar 1945 sper Nida in Lituania) d’eira ün ravarenda e poet tudas-ch evangelic.

Siegbert Stehmann creschaiva sü a Berlin ed absolvaiva la matura al "gimnasi a la clostra grischa". 
El faiva sieus stüdis teologics a las universiteds da Berlin ed a Tübingen. 
Zieva cha'ls naziunelsocialists vaivan surtut la pussaunza in Germania dal 1933 e pruvaivan d'influenzar eir la baselgia evangelica, s'ho'l scrit aint scu commember da la Baselgia confessaunta.
Illa seguonda guerra mundiela cumbattaiva'l scu sudo da l'armeda tudes-cha, l’uscheditta Wehrmacht, in Finlanda, in Bessarabia e finelmaing in Lituania innua ch'el moura düraunt ün'offensiva da l'armeda cotschna in schner dal 1945.

A maunchan davart Stehmann fin hozindi retscherchas scientificas. "Marion Heide-Münnich" publichaiva dal 2003 üna lavur chi's mouva sül cunfin da teologia e scienza da litteratura.

Daspö l'an 2011 doctorescha il ravarenda da Puntraschigna, David Last, tar "Johannes von Lüpke", professur per teologia sistematica a la Scoula ota ecclesiastica da Wuppertal e Bethel, cun üna perscrutaziun chi tratta da dumandas linguisticas da l'ouvra da Stehmann.






</doc>
<doc id="10160" url="https://rm.wikipedia.org/wiki?curid=10160" title="Benedicziun">
Benedicziun

La benedicziun es ün generel fenomen religius chi s’exprima in uraziuns u gestas. Tres quistas acziuns dess gnir chaschuno ün contact speciel e pustüt intensiv culla forza d’ün dieu u d’üna divinited.

I'l rumauntsch ho "benedir" dachefer cun "dir bain". Que voul dir ch'üna persuna benedida es oriundamaing üna persuna, da la quela vain discurrida bain e chi taidla pleds da vita sur da sieu cho.

Il pled ebraic per benedir es "barach" (ברך).
Il Vegl Testamaint tradescha la benedicziun aaronitica: "Il Segner at benedescha ed at perchüra, il Segner fetscha splendurir sia fatscha sur te ed at saja grazius, il Segner adoza sia fatscha sün te ad at detta sia pêsch" (cudesch Numeri 6).

La prüma benedicziun artschaiva la dumengia respectivmaing il "sabbat" in connex da la creaziun: "E Dieu ho benedieu il settevel di e'l santificho" (cudesch Genesis 2,3).

I’l Nouv Testamaint as schlargia la benedicziun, cha Dieu vaiva impromiss ad Abraham e sieus descendents, vers tuots pövels.
"Cristus ans ho cumpros libers da la schmaladicziun per nus, perche a sto scrit: Chi saja schmaladieu minchün chi penda vi da la lain (cudesch Deuteronomium 21,23), per cha la benedicziun d’Abraham vegna sur dals pajauns, tres Cristus Gesu, e cha nus artschaivans tres la cretta l’impromischiun dal spiert." (l’apostel Paulus, La charta als Galaters 3, 13+14)

Da grand’importanza per la tradiziun cristiauna – impustüt davart las controversas intuorn il battaisem d’iffaunts - gnivan ils pleds da Gesu a sieus discipuls:
"Lura gnivan purtos pitschens iffaunts no tar el, per ch’el als tuochess. Ma ils scolars faivan reprimandas a quels chi’ls purtaivan no pro el. Ma apaina cha Gesu ho vis que, s’ho’l indegno e’ls ho dit : Laschè gnir no tar me ils pitschens iffaunts e nu’ls impedi ; perche da tels es il reginam da Dieu. In varded, eau as di : Chi chi nun artschaiva il reginam scu ün iffaunt, nu vain sgür brichad entrer in quel. Lura als ho tuts sün bratsch e, mettand ils mauns sün els, als ho‘l benedieus." (l’evangeli seguond Marcus 10,13–16)



</doc>
<doc id="10161" url="https://rm.wikipedia.org/wiki?curid=10161" title="Uraziun">
Uraziun

L'uraziun es l’act d’ün umaun da’s volver cun pleds ad ün esser transcendent, pel solit ad ün dieu u üna divinited.

Uraziun significha taunt l'urer libramaing e spontanamaing scu eir il discuorrer da texts liturgics. 

Il giudaissem cugnuoscha il "Schmah Israel" (ebraic, per rumauntsch: Israel, taidla) scu la confessiun dal güdev pietus chi exista be ün unic dieu.

Il cristianissem metta aint il center da sia cretta vivida il "Bapnos" scu l'uraziun da Gesu, culla quela el instruischa a sieus discipuls.

L'islam oblia a sieus crettaivels d'observer il "salat", ün'uraziun ritualiseda tschinch voutas al di.



</doc>
<doc id="10167" url="https://rm.wikipedia.org/wiki?curid=10167" title="Baselgia confessanta">
Baselgia confessanta

La Baselgia confessaunta (per Rumantsch Grischun Baselgia confessanta) d’eira quell’ela dal protestantissem tudas-ch chi refüsaiva d’accepter l’ideologia dal naziunelsocialissem infra la baselgia. La Baselgia confessaunta existaiva traunter ils ans 1933 e 1945 ed as schogliaiva culla fin da la Seguonda Guerra mundiela.

Traunter oter oppuonaiva la Baselgia confessaunta cunter il princip d’ün mneder in dumandas ecclesiasticas scu cha'l stedi naziunelsocialist ho praticho cun Adolf Hitler per surgnir la controlla totela sur da la vita dals burgais.

Figüras prominentas dal movimaint d’eiran Karl Barth e Dietrich Bonhoeffer. Eir laics scu'l poet Rudolf Alexander Schröder pigliaivan part al movimaint.




</doc>
<doc id="10174" url="https://rm.wikipedia.org/wiki?curid=10174" title="Novak Đoković">
Novak Đoković

Novak Djokovic è in giugader professiunal da tennis da la Serbia.



</doc>
<doc id="10175" url="https://rm.wikipedia.org/wiki?curid=10175" title="Fats dals apostels">
Fats dals apostels

Fats dals apostels (in rumauntsch grischun fatgs dals apostels) es ün cudesch dal Nouv Testamaint illa Bibgia, partieu aint in 28 chapitels. 

Tenor la tradiziun generela deriva il cudesch dal apostel Lucas e sto in connex immediat cul evangeli da quella persuna. Üna cumprouva per quista teoria as pudess verer ill'introducziun cur cha l'autur as drizza ad ün Teofilus in dschand: "I'l prüm cudesch, cher Teofilus, d'heji quinto da tuot que cha Gesu ho fat ed instruieu fin a quist di, dal quel es gnieu tut sü (in tschêl)" (chapitel 1, vers 1-2).

Ün chapitel renomno es il seguond chi quinta da Tschinquaisma e cu cha'l Spiert Sench riva a la prüma raspeda a Gerusalem.

Il 15evel chapitel tematisescha il conflict traunter Petrus e Paulus sül "concil dals apostels" a Gerusalem: la majorited suot Paulus decida cha pajauns, chi converteschan al cristianissem, nu ston surpiglier tuottas ledschas dal Vegl Testamaint. Impustüt las reglas da nettezza culticas dal giudaissem croudan davaunt per persunas chi dvaintan cristiauns. 

La granda part dal cudesch as dedicha lura als viedis da missiun dal apostel Paulus.



</doc>
<doc id="10180" url="https://rm.wikipedia.org/wiki?curid=10180" title="Prüm cudesch da Moses">
Prüm cudesch da Moses

Il prüm cudesch da Moses (per rumauntsch grischun emprim cudesch da Moses; impè da "Moses" es eir üsito il möd da scriver "Mose") es la prüma scrittüra dal Vegl Testamaint illa Bibgia cristiauna respectivmaing da la Tora dal "Tenach" dals Güdevs. El vain eir nomno ‘’Genesis’’ (grec per "origen [dal muond]").

Taunt la tradiziun güdeva scu eir quella dals cristiauns consideraiva a Moses scu'l autur dal cudesch. La perscrutaziun moderna quinta cun bgers scriptuors düraunt üna pruna da tschientiners e vezza la luveda la pü veglia dal cudesch intuorn l'an 1000 aunz la naschentscha da Gesu, las parts las pü giuvnas e dimena la redacziun finela incirca dal 400 aunz Cristus.

Il prüm cudesch da Mose parta dals duos raquints cu cha’l muond es gnieu creo our da l'ünguotta.

Il cudesch quinta da la spirala da candergiò da l'umanited zieva cha'l mel s'ho musso illa melobientscha dad Adam ed Eva aint il paradis ed alura i'l prüm mordraretsch tres Cain vi da sieu frer Abel.
La dramatica da las tendenzas negativas s'augmainta viepü. 

La noschded dals umauns maina a la catastrofa dal diluvi (chapitel 6-9) chi vain finieu tres la cumpaschiun da Dieu chi s'arüvla da sia decisiun da desdrüer la vita dal muond oriund. La vita chi banduna la barcha sto suot üna nouva benedicziun dal Segner. L'arch in tschêl simbolisescha la lia renoveda traunter Dieu e sias creatüras. 

Ma adonta da la vöglia divina da cumanzer danöv vo il svilup negativ inavaunt. La fabrica da la tuor da Babel es il punct culminant da la resistenza cunter Dieu ed ho la consequenza cha'ls umauns vegnan derasos e perdan lur lingua cumünaivla. L'umanited vo in töchs e pövels singuls rimplazzan l'united da pü bod.

La clameda dad Abraham in chapitel 15 significha il cumanzamaint d'üna nouva: Dieu fo partir ün movimaint per furmer üna umanited recreeda chi sanctifichescha sieu nom danöv.
Cun Abraham cumainzan ils raquints dals uschedits archbaps chi cumpiglian sper Abraham eir a sieu figl Isaac e'l abiedi Jacob. Il ciclus da quistas istorgias tendscha fin al 36evel chapitel. 

Ils chapitels 37 fin 50 preschaintan l'istorgia da Josef chi'd es independenta e serreda in se svess.




</doc>
<doc id="10184" url="https://rm.wikipedia.org/wiki?curid=10184" title="Giovanni Giacometti">
Giovanni Giacometti

Giovanni Giacometti (* 7 da mars 1868 a Stampa; † 25 da fanadur 1933 a Glion, vischnanca da Montreux VD) è stà in pictur e graficher svizzer. El ha introducì ensemen cun ses ami, il pictur Cuno Amiet, il stil dal postimpressiunissem en l'art svizra.

Giovanni Giacometti era il quart dad otg uffants dad Alberto e Caterina Ottilia Giacometti-Santi. El ha studegià dal 1886 fin il 1887 a Minca e dal 1888 fin il 1891 ensemen cun Cuno Amiet ed Andrea Robbi tar William Adolphe Bouguereau e Joseph Nicolas Robert-Fleury a l'Académie Julian a Paris. Influenzà è'l vegnì dals Fauves, da Cuno Amiet, Paul Cézanne, Vincent van Gogh ed a l'entschatta da sia carriera artistica oravant tut da Giovanni Segantini, che l'ha sustegnì a partir dal 1894 a Malögia. Enturn l'onn 1900 è'l sa statgà da la tempra divisiunistica da Segantini ed ha entschet dad adoptar il stil postimpressiunistic da la pictura franzosa.

Giacometti ha maridà il 1900 Annetta, naschida Stampa (1871–1964); lur uffants eran Alberto, Diego, Ottilia (1904–1937) e Bruno Giacometti. Enfin l'onn 1904 viveva la famiglia a Borgonovo en Bregaglia; lura ha'la midà a Stampa en ina chasa cun ina stalla che Giovanni Giacometti duvrava sco atelier. La famiglia ha passentà la stad regularmain a Cadlägh (Capolago) sper Malögia. Il 1904 è Giacometti vegnì envidà da far in'exposiziun ensemen cun ils artists da la gruppa artistica Brücke a Dresda en la Germania. Ils onns 1906 fin 1911 ha'l picturà en stil expressiv. Il 1912 ha'l gì in'exposiziun en il Kunsthaus da Turitg.

L'ovra da Giacometti consista da pictura da paesagis impressiunistica e da purtrets da sia famiglia e da persunas vischinas sco la pictura Elvezia Michel-Baldini. Per part èn ses maletgs era picturads en il stil dal simbolissem. Sias lavurs èn represchentadas en la gronda part dals museums svizzers.



</doc>
<doc id="10186" url="https://rm.wikipedia.org/wiki?curid=10186" title="Vasco da Gama">
Vasco da Gama

Il Portugais Vasco da Gama (* ca. 1469 a Sines; † ils 24 da december 1524 a Cochin, India) ha scuvert la via maritima che maina dal Portugal enturn il continent da l’Africa en l’India. En vista a la concurrenza da la Spagna cun las scuvertas da Columbus ed al privel creschent dals Arabs era il Portugal sa preparà durant decennis per far quest viadi. I sa tractava d’avrir territoris enconuschents e nunenconuschents e da segirar qua tras las ritgezzas enormas da l’Africa e da l’India. Vasco da Gama è partì cun sia flottiglia ils 8 da fanadur 1497 ed è stà passa dus onns sin viadi. La scuverta da la via maritima en l’India ha stabilì la ruta sin la quala tut ils bastiments europeics èn navigads en l’Orient Central enfin tar l’avertura dal Chanal da Suez l’onn 1869. 

L’onn 1415 ha il prinzi Hendri il Navigatur – che n’è dal reminent mai navigà sin la mar malgrà ses titel – fundà in’academia a Sagres, giusum il Portugal. Sin basa da la savida da scienziads giudaics ed arabs vegniva instruì en quella geografia, astronomia e la manipulaziun d’instruments nautics. Lissabon valeva da quel temp bain en l’entira Europa sco center dal commerzi, da navigaziun e da scolaziun, ma quai che nus numnain oz perscrutaziun succediva a Sagres. Là vegnivan rimnads ed evaluads ils "roteiros", las chartas nauticas ed ils cudeschs da navigaziun ch’ils navigaturs purtavan a chasa. Sin cartas vegnivan marcads ils puncts marcants, ils funds auts, ils lieus d’ancrar ed autras indicaziuns nauticas. Uschia ha il Portugal creà las premissas per l’avanzament successiv vers il sid. Ils Portugais èn damai daventads aifer paucs decennis ils navigaturs ils pli furbers da tut ils pajais da navigaziun ed els chapivan era da transfurmar lur avantatgs scientifics en success concrets.

Regularmain sa mettevan bastiments sin viadi per perscrutar la via maritima enturn l’Africa. Las mirveglias e l’iniziativa dumagnavan la tema ed il snuizi da la mar averta. Ma currents ed orcans incalculabels faschevan adina puspè fin a quests experiments. Successivamain è vegnì cuntanschì Sierra Leone, la Costa d’Aur ed il Camerun e scuvrì la lingia nord-sid da la costa occidentala africana. In punct final provisoric è reussì a Bartolomeo Diaz cura ch’el è navigà l’onn 1488 enturn il Cap da la Buna Speranza. Ma curt suenter ha la squadra spussada e rebella sfurzà el da returnar. Las expediziuns sumegliavan ad in gieu da puzzle d’experimentar e far sbagls. Las conuschientschas acquistadas e las correcturas necessarias han dentant furmà la basa per ulteriuras expediziuns.

A medem temp ha il retg portugais Juan II tramess in’expediziun sut Pêro da Covilhã che discurriva currentamain arab tras l’Europa ed il Proxim Orient directamain a la costa da Malabar en l’India. Là han ils Portugais emprendì a conuscher ritgezzas extraordinarias, il commerzi da spezarias e las citads da Goa, Calif e Cananore. Sinaquai è la scuverta da la via maritima en l’India daventada la finamira centrala da la politica exteriura dal Portugal. Economicamain signifitgava quai da rumper il monopol da commerzi muslim e la posiziun predominanta da Genova e Vaniescha. La finamira politica era da cumbatter ils mohamedans e da suttametter ed explotar novas terras.

Vasco da Gama è probablamain naschì il 1469 u pauc pli baud a Sines, in pitschen lieu a la costa, situà circa tschient kilometers en il sid da Lissabon. El era il terz figl d’in uffiziant roial, ed i para ch’el haja cuntanschì gia baud in tschert num sco navigatur capavel. Mintga cas è el dà en egl a l’antecessur da retg Emanuel, Juan II, al qual el aveva rendì buns servetschs en las charplinas cun ils Franzos. Quai pudeva esser stà la basa per ina carriera solida da navigatur u ina carriera a la curt. Ma franc n’aveva quai betg tanschì per vegnir numnà cun mo circa 28 onns cumandant da la flotta inda, sper candidats uschè famus sco Bartolomeo Diaz. 

Sin questa nominaziun ha Gama reagì da l’entschatta ennà cun grond inschign. L’emprim ha el agì cun reserva, ha proponì ses frar vegl per mantegnair l’ierarchia da famiglia ed ha segirà cun quest gest la solidaritad dal frar. Anc dapli diplomazia ha el demussà cun occupar las posiziuns decisivas sin ils bastiments. El ha recrutà ina gruppa bain maschadada da mariners versads e da giuvens navigaturs cun talents excellents. In dals chapitanis è daventà ses frar pli vegl Paulo da Gama. Per sa far valair visavi mar ed auras e visavi las squadras, per vegnir a fin cun malsognas, cun las ostilitads dals Africans e dals Inds, cun il clima tropic e las intrigas politicas na duvravi dentant betg mo conuschientschas navigatoricas, mabain era la dretga dosa da diplomazia, resolutadad, malignadad, preschientscha, giustia, fidaivladad envers il retg ed in’insistenza che na capitulava gnanc en situaziuns desperadas. 

Era las squadras aveva il cumandant tschernì cun grond quità per vegnir a fin cun tut las discordanzas. Ellas sa cumponivan da navigaturs, construiders da velas, lainaris e represchentants da professiuns parentadas, cuschinunzs e schuldada marinara. En sia valisch aveva Vasco da Gama ina brev d’Emanuel I al Somorin, il retg da Calicut, e regals da pauca valur per ils differents prinzis. Ils 8 da fanadur 1497 ha la flottiglia bandunà il port da Rastello sper Lissabon cun 5 bastiments e 100 umens.

Vasco da Gama ha prest furnì la cumprova da ses talent extraordinari e da sia temerariadad passiunada da cuntanscher la finamira senza gronds deturs. El n’è betg sa stortiglià sco ses antecessur lung la costa africana. Dal Cap Verd ha el prendì curs en in artg temerari vers sidvest e sid e percurrì l’Atlantic dals 3 d’avust fin il prim da november sin ina nova ruta directa. Il december è el navigà enturn il Cap da la Buna Speranza ed è arrivà en zonas nunperscrutadas. L’avrigl han els cuntanschì Mombasa. Cun pleds commovents vegn la situaziun descritta en il "roteiro": «Ils umens eran grev malsauns ed ils chapitanis maurs als avevan engianà e pruvà d’als carmalar en in latsch.» Ins sto supponer ch’i deva gia grondas ostilitads tranter cristians e muslims indigens ch’èn anc vegnidas intensivadas cun l’arrivada dals Portugais cristians. Ils Arabs avevan perquai tut interess da retegnair ils invasurs. La flotta ha cuntinuà ses viadi enfin a Malindi. Là è Vasco da Gama navigà cun il chapitani arab Ahmed Ibn Majid, in um fitg capavel e loial, en lingia directa sin la mar averta vers Calicut. Ils 20 da matg 1498 han els cuntanschì lur destinaziun. Per l’emprima giada eran bastiments europeics navigads sin la via directa enturn l’Africa en l’India.

Pervi dals vents disfavuraivels è il viadi da return daventà ordvart stentus. Ins na po strusch s’imaginar las painas dals marinaris. Els eran exposts al scorbut senza pudair sa gidar perquai ch’ins saveva anc fitg pauc da questa malsogna sgarschaivla. «Las schunschivas creschivan ad els sur ils dents uschia ch’els na pudevan mangiar nagut pli, lur chommas eran unfladas e lur corp cuvert d’abscess ch’avevan mudregià in um enfin ch’el è mort», uschia statti scrit en il "roteiro". Sulettamain sin lur return da l’India en l’Africa èn morts trenta umens en quella maniera. Forsa eran questas painas ina da las raschuns, daco ch’ils Portugais tractavan ils indigens cun tanta brutalitad. Els pativan sezs, daco duevan els schanegiar ils Arabs. Il settember 1499 ha Vasco da Gama cuntanschì il port da Lissabon. Ina gronda part da ses umens, tranter els era ses frar, era dentant morta. 

Il merit da Gama è sia navigaziun enturn l’Africa. Qua tras ha el serrà la largia tranter las duas expediziuns da Diaz e Covilhã exequidas en furma d’ina offensiva da zanga. El ha ristgà cun success da navigar en la mar averta ed ha scuvrì tras las rutas directas en l’Atlantic e l’Ocean Indic novas dimensiuns da las vias maritimas. Suenter ses return ha retg Emanuel I accordà a l’erox da la mar ina pensiun statala plitost modesta ed al ha titulà ‹Admiral da las mars indas›. Ma per entant è l’um da 30 onns vegnì tramess en pensiun. Sco quai che Vasco da Gama aveva prendì cun el per ils prinzis esters regals bunmartgads, è era ses retg sa cumportà envers el en moda pauc generusa.

Il retg Emanuel I era conscient da l’impurtanza da la scuverta da Gama. Regularmain ha el tramess sin la ruta inda armadas che duevan segirar quella cun basas. Gama, ornà cun il titel da ‹dom›, è vegnì nominà schefcumandant da las armadas. Sin ses cumond è ina flotta da 13 bastiments e 1500 umens partida ils 8 da mars 1500 sut Pedro Álvares Cabral. Cabral è arrivà sco emprim European en la Brasilia ed ha prendì en possess questa terra per il Portugal. Sut João da Nova èn vegnids tramess ulteriurs bastiments en l’Atlantic dal Sid ed en l’India. Ma il monopol commerzial en l’India n’era tuttavia anc betg segirà. 

Perquai ha il retg incumbensà Vasco da Gama cun in’acziun pli gronda. Quel è partì ils 10 da favrer 1502 cun 20 bastiments. Sia flotta ha danovamain perscrutà la Brasilia e segirà la costa africana. Sin iniziativa da commerziants muslims che temevan per lur fatschentas, han ils Inds destruì la fatschenta portugaisa a Calicut e mazzà passa 40 Portugais. L’incumbensa da Gama era ussa da finalmain metter sut controlla la costa da Malabar e da far vendetga per ils Portugais mazzads. Il success da quest segund viadi è stà grond per l’admiral. En l’Africa Orientala ha el segirà ils novs territoris ed a la costa da Malabar en l’India ha el medemamain fatg valair senza resguard la pussanza portugaisa. Ma sch’ins guarda pli exactamain, ha ses success gì consequenzas anc pli gravantas. El ha creà las premissas per explotar l’Africa Orientala e las terras enturn l’Ocean Indic en ina moda e maniera ch’ins ha era pli tard strusch pli cuntanschì. Ils onns 1509 e 1511 han ils Portugais conquistà Goa e Malacca cun ina brutalitad incredibla. L’influenza muslima è svanida quasi dal tut.

Ma danovamain è la carriera da Gama vegnida interrutta andetgamain suenter ses return. I dat differentas speculaziuns dals cronists. Ils vairs motivs restan zuppads. Malgrà la pensiun respectabla ed ils vasts privilegis para l’inactivitad d’avair tribulà l’erox da la mar. En l’India manavan entant ils viceretgs in regiment crudaivel. Cura ch’Emanuel I è mort ils 13 da december 1521 ha el laschà enavos a ses figl Juan III in’ierta inda totalmain ruinada.

Il nov retg è ussa sa regurdà da l’admiral temerari ma loial, ed al ha clamà per far fin cun la situaziun insupportabla. El ha numnà Vasco da Gama nov viceretg da l’India. Ils 9 d’avrigl 1524 è Gama partì da Lissabon cun 14 bastiments e radund 3000 umens, uffiziants e schuldads. L’admiral ha fatg urden senza remischun en l’India. L’anteriur viceretg è mitschà be a paina da la mort. Da Gama ha mess fin a la corrupziun ed a l’engol da possess statal ed ha relaschà in dretg penal draconic. Vasco da Gama ha lavurà cun engaschament total e senza remischun era envers sasez. L’atun da l’onn 1524 era el gia grev malsaun. Abscess al culiez al impedivan da pledar e dissolvevan ses corp pli e pli. Ils davos dus mais da l’onn ha sia voluntad da fier anc dominà ina giada sur da ses corp spussà e mudregia. Lura è el dà ensemen e mort la vigilgia da Nadal dal 1524 a Cochin en la vegliadetgna da 54 onns. Ses corp giascha oz en la baselgia da la claustra dals Gironimits a Belem sper Lissabon.




</doc>
<doc id="10188" url="https://rm.wikipedia.org/wiki?curid=10188" title="Willem Barents">
Willem Barents

Willem Barents (* enturn 1550 sin l’insla Terschelling, Pajais Bass; † ils 20 da zercladur 1597 en vischinanza da l’insla russa Nowaja Semlja) ha perscrutà la regiun polara per la navigaziun occidentala. Cun trais viadis per chattar in passagi da navigaziun en il nordost ha el contribuì essenzialmain a l’avertura geografica da regiuns polaras anc nunenconuschentas. Sa basond sin impurtants perscrutaders englais cartev’ins da quel temp che la suletta ruta pli curta pussaivla per l’Orient Extrem sa chattia al nordvest da l’Europa. La finamira da Barents era da chattar ina ruta al nordost. Questa prova ha custà la vita a Barents en vischinanza dal piz occidental da l’insla russa Nowaja Semlja. Sin quai hai dà ina tschert’interrupziun, e pir il 19avel tschientaner èsi reussì da navigar cun in bastiment a vapur al nordost enturn la Russia e l’Asia.

Gronds interprendiders che tschertgavan novas pussaivladads per extender lur activitads da fatschenta han adina puspè intimà da perscrutar ed explorar ed han era mess a disposiziun ils meds necessaris. En ils Pajais Bass han surtut commerziants dad Amsterdam cumenzà vers la fin dal 16avel tschientaner ad equipar expediziuns maritimas cun l’intent da scuvrir in passagi tras la dubla insla russa Nowaja Semlja d’ina lunghezza immensa da radund milli kilometers. Duas grondas expediziuns stevan sut il commando dal famus admiral Cornelis May, la terza e davosa da questa seria da viadis da scuverta sut Jacob van Heemskerck e Jan Corneliszoon Rijp. Tar tut questas expediziuns aveva Willem Barents la funcziun sco timunier e cartograf. Cunquai ch’el cumandava il medem mument almain in bastiment n’era el betg mo chapitani, mabain era cumandant d’ina squadra. Il pli tard a chaschun da la terza expediziun para el d’esser daventà la persuna principala da l’entir’interpresa. El aveva pudì sa far valair envers il cumandant superiur che s’opponiva a l’entschatta. In bun egl, perseveranza ed in grond success al han fatg enconuschent sin l’entir mund.

Il zercladur 1594 è ina squadra da bastiments partida dal port Texel en ils Pajais Bass. En paucas emnas eran els navigads enturn la Peninsla scandinava ed avevan cuntanschì las inslas Kildin al nord da Murmansk en Russia. Da là davent era May navigà enavant en direcziun ost, entant che Barents aveva prendì curs vers nordost. Ils 4 da fanadur è Barents fruntà sin la costa vest da Nowaja Semlja. El ha cuntinuà ses viadi lung la costa vers nord. Dissegnond e mesirond approximativamain la terra e la posiziun, surtut ils differents golfs, ha el cuntanschì ils 29 da fanadur il piz occidental da l’insla; davant el a l’ost giascheva il cap Shelanija. Il bastiment vegniva enserrà pli e pli dal glatsch e la squadra cumenzava a marmugnar. La schanza da pudair cuntinuar era minima e perquai ha Barents decidì il prim d’avust da returnar. Sin ses viadi da return ha el denominà differents golfs e lieus da la costa. Ils 15 d’avust è Barents puspè sa scuntrà cun May, e mez settember eran els da return en ils Pajais Bass.

Lur plan oriund da traversar il nordost n’era betg reussì, ma Barents aveva purtà sco emprim European dal vest in ritg material da datas geograficas per stgaffir ina carta da questa barriera impurtanta tranter vest ed ost, tranter la Mar da Barents e la Mar da Kara. Sias indicaziuns topograficas e las bleras datas da basa da la costa Nowaja Semlja che sa stenda sco in artg sur set grads longitudinals furman fin oz las conuschientschas fundamentalas da questa regiun. Gia il 1595 han ils Ollandais sut il commando da May e Barents pruvà ina segunda giada da chattar in passagi al nordost. Ma er quella giada n’han els betg gì success.

Ils commerziants dad Amsterdam eran tuttina persvadids che lur plan da navigar al nordost enturn l’Asia saja realisabel. Perquai han els equipà ina nov’expediziun. Sut l’influenza da Rijp han ins l’emprim tschernì in curs pli al nord. Sin questa ruta han ils Ollandais chattà l’Insla dals Urs, situada tranter Spitzbergen e la Scandinavia, e la han numnà uschia perquai ch’els vevan fatg là chatscha sin urs da glatsch. Da l’Insla dals Urs han els cuntinuà baud la stad vers nord, nua ch’els han danovamain scuvrì terra nova, ils Spitzbergen (u plitost rescuvrì e rendì accessibel, sch’ins considerescha la scuverta da Sylbard tras ils Normans l’onn 1195).

Gia il prim da fanadur eran ils perscrutaders puspè sin l’Insla dals Urs. Là è Barents sa separà da Rijp ed è navigà cun Heemskerck vers Nowaja Semlja. Aut en il nord da l’insla dubla a la costa nord stevan ils navigaturs prest davant auts rempars da glatsch nunpenetrabels. Igl era pir avust e tuttina n’eri betg pli pussaivel da vegnir enavant. Barents era cumplettamain enserrà cun ses bastiment e sia glieud en in port da glatsch en la ladezza settentriunala da 76°. Il bastiment ristgava da vegnir smardeglià dals culms da glatsch. Plinavant fiss la glieud prest morta dal fraid en ils orcans furius ed en il fraid extrem. Perquai ha Barents decidì da passentar l’enviern sin la terra en ina chasa da laina radunda ch’els vulevan eriger cun la blera laina che flottava sin l’aua. Quest emprim enviern d’ina expediziun uschè aut en il nord resta in eveniment memorabel en l’istorgia da las exploraziuns. Per l’emprima giada han ins pudì observar ed experimentar ils orcans vehements ed il fraid extrem en ina distanza da be 1500 kilometers dal Pol dal Nord.

Barents e ses 18 cumpogns da viadi han cumenzà ad eriger ina chamona stabila ch’ha schizunt survivì ils tschientaners. Il medi dr. Stein ha prendì mesiras per impedir malsognas ed ha intimà ils umens a l’igiena ed al consum da charn frestga da rens. Da lur envernada aventurusa han plirs participants da l’expediziun rapportà exactamain e cun grond entusiassem. Il cuschinunz dal bastiment, Martin Leukefeld, ha per exempel raquintà d’in eveniment tipic en il cumbat cun la natira sfranada durant la construcziun da la chamona:

"«Jau pitgava gist ina battadira en ina trav, ina lavur che pretenda gronda attenziun, ch’jau vegn spaventà d’in sbratg da Barents che steva da l’autra vart da la trav: ‹Attenziun Maarten!› Jau sigl en pe e ves strusch in pass da mai il grond chau d’ina bestia alva che ma flada in’odur spizzanta en fatscha. En il maun sanester avev’jau il stgalper, en il dretg il grev martè da lain, e senza ponderar ditg hai jau sfratgà il martè cun tutta forza sin il nas da la bestia. Quella ha dà in sgrign surd e vuleva ma dar ina cun sia patta. Jau era gia guntgì, ma l’animal ma deva a dies. Mes spendrament è succedì en ina moda nunspetgada e talmain curiusa che nus ans essan anc ditg divertids recapitulond l’eveniment. En mia vischinanza truschava in um cun num Steffen l’arschiglia per enchastrar las travs. Quel ha prendì sia sadella d’arschiglia cun omadus mauns ed ha vulvì ella sur il chau ed il gnif da la bestia, in urs alv. L’urs ha bain schlavazzà davent la sadella, ma da l’arschiglia che tatgava vi dals egls, il nas e la bucca n’al reussivi betg da sa deliberar, malgrà tut fruschar cun las pattas. Quest mument ha Piet nizzegià per tschiffar la manera sper el e stgavazzar l’urs cun ina ferma frida ch’il chau da l’animal è rudlà sper mes pes en la naiv ed ina sbuccada da sang è culada sur Barents e la trav ed ha colurà la naiv lunsch enturn. In mument è il corp anc restà sidretg senza chau, lura ha el cumenzà a balluccar ed è crudà sin la vart. L’emprim essan nus restads tut marventads, ma alura ans ha tschiffà in rir sfranà da questa curiusa chatscha sin l’urs e tut noss cumpogns èn vegnids natiers per vesair tge ch’è succedì. Steffen, in um quiet ch’ins n’aveva strusch fatg persenn avant, ha survegnì grond laud cun sia sadella. E sa chapescha era Piet cun ses culp potent, e siond che nagin n’aveva vis avant in urs uschè damanaivel, tut che smirvegliava da la grondezza da quest animal.»"

Il segiurn dals navigaturs en il port da glatsch manaivel dal piz nord da Nowaja Semlja ha durà dals 26 d’avust 1596 fin ils 14 da zercladur 1597. Cun excepziun da dus umens ch’èn morts dal scorbut èsi reussì als perscrutaders da surviver l’enviern polar. Il 19avel tschientaner han ins puspè rescuvrì la chamona da Barents, bain mantegnida e cun tut ils objects laschads enavos en quella. Plinavant han ins chattà ina brev da Barents ch’el aveva zuppà en il chamin en ina corna da pulvra.

En duas bartgas avertas èn ils expediturs sa mess sin via da return. En ina era Barents, gia segnà da malsogna e mort, en l’autra Heemskerck. Il tschintgavel di da lur viadi vers sid (ils 20 da zercladur 1597) è Barents mort sin la mar averta, pauc sut il piz nord da Nowaja Semlja. Sin lur viadi lung la costa vest en direcziun da terra franca russa ha la squadra pers anc ina giada dus cumpogns. Ils 12 da november 1597 èn ils salvads, tranter quels Heemskerck, arrivads ad Amsterdam. Quatter nums geografics dattan fin oz perditga dal grond exploratur: la Mar da Barents al nord da la Scandinavia, l’insla Barents e Barentsburg sin ils Spitzbergen e la regiun Barents sin la vart nord da Nowaja Semlja.




</doc>
<doc id="10191" url="https://rm.wikipedia.org/wiki?curid=10191" title="Ollanda">
Ollanda

L’Ollanda (neerlandais "Holland") è ina cuntrada en il vest dals Pajais Bass ch’è actualmain dividida en las provinzas Ollanda dal Nord ed Ollanda dal Sid. Las duas provinzas n’èn dentant betg cumplettamain congruentas cun la cuntrada Ollanda. Uschia ha la vischnanca da Woerden midà pliras giadas provinza (tranter l’Ollanda dal Sid ed Utrecht) ed appartegna uss a la provinza d’Utrecht. In ulteriur exempel è la vischnanca da Vianen che fascheva part fin il 2002 da l’Ollanda dal Sid e giascha uss en la provinza d’Utrecht. Ils 30 da november 2011 dumbravan las duas provinzas ensemen 6 259 901 abitants sin ina surfatscha da 5485,72 km², quai che munta ina spessezza da la populaziun da 1141 abitants per km².

Il num deriva probablamain da "Holtland" u "Holdland" che munta ‹pajais da lain› u ‹pajais da guaud›. En il 9avel tschientaner menziunada ina cuntrada da quel num, la posiziun da la quala n’è betg enconuschenta. Eventualmain era quai il num dals terrens da turba situads sin omaduas varts da la sbuccada dal flum Oude Rijn (‹Rain vegl›). Plinius il Vegl (23–79 s.C.) referiva a questa cuntrada sco la terra tranter Helium ed Flevo («"inter Helinium ac Flevum"»), dus roms dal Rain dals quals l’emprim sbuccava sper Den Briel en la Maas ed il segund en ‹ils lais dal nord›. El daventa lura il num da la cuntrada "circa horas Rheni" (Rijnland). Davent da qua èsi reussì a cont Floris I d’extender ses domini vers nord. Las funtaunas las pli veglias refereschan a quest contadi, che n’è betg definì exactamain, sco "Frisia" situada en il vest da la Vlie. Fin l’onn 1101 menziunan las funtaunas ils conts da Frisia, ma quel onn survegn Floris II in surnum: el vegn numnà "Florentius comes de Hollant", cont d’Ollanda, cunquai ch’il num è passà sin l’entir contadi.

Ordaifer ils Pajais Bass vegn il num savens duvrà sco metonimia per sa referir a l’entir pajais, era sche quai n’è betg correct. Questa furma da pars pro toto vegn mintgatant era duvrada en ils Pajais Bass. En intginas provinzas manegian ins cun "Holland" be las parts dals Pajais Bass che sa chattan ordaifer l’atgna provinza; en autras provinzas sa referesch’ins cun "Holland" al vest dals Pajais Bass. La denominaziun ‹Ollandais› per in abitant dal Pajais Bass en general è per blers "Nederlanders" in affrunt.

Il Pledari Grond porscha tant "Ollanda" sco er "Pajais Bass" sco num dal pajais. Sco adjectiv chatt’ins "neerlandais" (da "nederlands"; equivalents datti era per franzos, talian e.u.v.) ed "ollandais". Il davos è però commentà cun «pop[ular] per: dals Pajais Bass» e damai reservà a la lingua da mintgadi. Per ils abitants datti dentant be la translaziun "Ollandais".

L’Ollanda sa chatta en il vest dals Pajais Bass e vegn cunfinada da la Mar dal Nord en il vest, da Zeeland e Brabant dal Nord en il sid e da Gelderland, Utrecht, Flevoland e l’IJsselmeer en l’ost. Il Rain e la Maas sbuccan en l’Ollanda en la Mar dal Nord ed i dat ulteriurs flums, lais e regiuns umidas. L’Ollanda vegn protegida da la mar tras ina lingia da dunas da costa che vegn interrutta d’intgins cuntschets. La pli gronda part da la terra consista da terren da turba (polder) e giascha sut la surfatscha da la mar. Il punct il pli bass da l’Ollanda sa chatta actualmain en il Zuidplaspolder, numnadamain 6,76 meter sut NAP (livel da mar d’Amsterdam). Per evitar che l’Ollanda vegnia inundada, è necessaria ina drenascha cuntinuanta. En il passà han ins fatg quai cun agid da mulins da vent ch’eran uschè numerus (e ch’èn quai anc oz en tschertas vischnancas) ch’il mulin da vent è daventà in simbol per l’Ollanda. L’Ollanda ha ina surfatscha da 7510,26 km²; da quai èn 5485,72 km² (73 %) terren e 2024,54 km² (27 %) auas. La surfatscha totala munta a var 18 % dal territori dals Pajais Bass. Las citads las pli impurtantas èn Amsterdam, Rotterdam e Den Haag. Amsterdam è la chapitala furmala ed il center finanzial dals Pajais Bass. Il port da Rotterdam è il pli grond en l’Europa ed in dals pli gronds dal mund. A Den Haag sa chatta la sedia da la regenza. Ensemen cun Utrecht ed autras vischnancas pli pitschnas furman questas citads l’aglomeraziun Randstad, ina da las regiuns da l’Europa cun la pli auta spessezza da la populaziun.

Tabella da citads en l’Ollanda cun passa 100 000 abitants (ils 30 da november 2011):


</doc>
<doc id="10197" url="https://rm.wikipedia.org/wiki?curid=10197" title="Seguond cudesch da Moses">
Seguond cudesch da Moses

Il seguond cudesch da Moses (per rumauntsch grischun segund cudesch da Moses) es üna part dal uschedit "Pentateuch" u da la Tora infra il Vegl Testamaint da la Bibgia cristiauna respectivmaing dal "Tenach" dals Güdevs. Quist cudesch vain eir nomno "Exodus" (grec per "sortida" [da la sclavitüd in Egipta]).

Il seguond cudesch da Moses quinta l’istorgia da Moses scu dal mneder dals Israelits cur ch’els sun sortieus da l’Egipta e chaminos düraunt 40 ans tres il desert da la peninsla da Sinai per river finelmaing al pajais impromiss Israel. L'experienza da gnir delibero dvainta ün fundamaint essential per la cretta güdeva.

I'l decuors da la chamineda artschaivan ils Israelits ils desch cumandamaints sün duos tevlas da crap tres Moses chi ascenda il munt Sinai. 

Ils chapitels 35 fin 40 descrivan la fabrica e l'inauguraziun da la tenda dal tabernacul sench.

Da grand'importanza teologica es la palanteda dal nom da Dieu in 3,14: ‏יהוה‎ (ebraic, pronunzcho "Jahwe"), que voul dir "eau sun quel ch'eau sun", per gnir inclet i'l sen "eau rest il listess, rest fidel vers me e vers las creatüras".



</doc>
<doc id="10199" url="https://rm.wikipedia.org/wiki?curid=10199" title="Aur">
Aur

Aur è in element chemic che tutga tar ils metals prezius. L’uman ha scuvert l’aur probablamain avant radund 10 000 onns. Dapi lura tanscha l’interess da l’uman per quest metal dal med da barat per rauba dal mintgadi enfin a l’aduraziun divina.

Mintga kilometer cubic aua da las mars mundialas cuntegna aur per circa 15 milliuns francs. Per che l’explotaziun rendess, stuess il pretsch da l’aur dentant esser tschintg giadas pli aut. En la terra franca suppon’ins anc circa 40 000 tonnas aur che pudess vegnir explotà cun gudogn. Quai n’è gnanca la mesadad da quai che sa chatta en il commerzi. Ins suppona che tut l’aur dal mund gia explotà importia radund 90 000 tonnas. Quai dess ina chasa mesauna plaina u in quader da 17 meters en quadrat. Sch’ins considerescha la creschientscha da la populaziun, n’è quai betg gist bler. Cun reparter gulivamain l’aur sin ils umans da quest mund survegniss mintgin gist anc 20 grams. Questa stgarsezza renda l’aur uschè custaivel ed al predestinescha sco mesira economica relativamain stabila ed objectiva.

La glischur misteriusa da l’aur e sias qualitads quasi indestruiblas han leventà da tut temp la fantasia dals umans. Adina e dapertut han els attribuì a l’aur in’auta valur. En la mitologia greca è la dieua Hera circumdada dad aur. Afrodita porta ina tschinta dad aur ed Eros sajetta frizzas dad aur. Helios da sia vart viagia en in char dad aur. Dad aur è plinavant l’anè matrimonial sco segn mistic da l’uniun eterna da dus umans. Per Michel Foucault, il grond filosof franzos da noss temp, è il «savair davart ils stgazis privlus da l’aur il medem mument il savair davart quest mund».

Durant tschertas epocas valeva unicamain l’aur sco criteri per cumparegliar martganzias. Igl è ina martganzia ch’ins po prender cun sai dapertut, che vegn respectada dapertut e ch’ins po zuppar dapertut. L’aur pon ins proteger meglier che bler auter da la rapina e da destrucziun tras forzas ostilas. Enfin oz è la martganzia aur ina mesira per la valur ideala da daners. Sumegliant sco sche las mesiras kilo u meter daventassan objects concrets, ha l’aur la cuida da definir valurs, capitia tge ch’i veglia. 

Bain ballantscha era la valur da l’aur constantamain e da vegl ennà sco ina curva da temperatura. Era l’aur è ina martganzia e quella ha ses pretsch, l’emprim tras ses custs da producziun e lura perquai ch’ella è relativamain stgarsa. Cun auters pleds: l’aur ha ses pretsch da martgà, e quel sa mida sco quel d’aliments e vestgadira. Ma cuntrari als daners da palpiri n’ha l’aur mai pers dal tuttafatg sia valita. Il metal mellen porta ina ristga da pretsch, ma betg da bonitad. 

Auter che l’aur pon ils daners perder lur valur, sche lur produciders sa laschan surmanar ad ina multiplicaziun inflaziunara. Fitg enconuschenta è la reducziun da la valur da munaidas dal temp medieval, cura ch’ins ha fatg quellas pli pitschnas e culà metals bunmartgads. Ellas èn daventadas simbols ch’avevan pers lur forza simbolica, perquai che nagin na fidava pli ad ellas. Or da questa perspectiva èn ils daners sco martganzia forsa plitost in fenomen social, in mitus fitg simplifitgà, reducì sin la cardientscha d’ina societad en quests daners.

Il mument ch’i na dat nagut pli da cumprar perquai ch’ils daners da palpiri han pers lur forza simbolica, cumenza la magia da l’aur a vegnir fascinanta ed indestruibla pir che mai. Cun aur pon ins cumprar malgrà miseria u era gist pervi da quella. In nausch exempel è quel da las fatschentas d’aur succedidas durant la Segunda Guerra mundiala. Bain aveva Hitler declerà a Minca ils 8 da november 1941: «Nus avain augmentà la producziun partind da noss principi che la basa da nossa valuta na possia betg esser l’aur, mabain la producziun.» En vardad existiva dentant il privel d’inflaziun, e la Germania era a la tschertga dad aur en ils pajais conquistads. Uschia han ils Tudestgs rapinà ils tresors dad aur da bancas statalas, il davos aur da spargn da blers persequitads e fugitivs en miseria e schizunt l’aur da dents da las pli povras unfrendas gidieuas.



</doc>
<doc id="10204" url="https://rm.wikipedia.org/wiki?curid=10204" title="Tora">
Tora

La Tora (ebraic תּוֹרָה, per rumauntsch „tschegn“ u „cumand“, „uorden“) es la prüma part da la Bibgia dals Güdevs respectivmaing dal Vegl Testamaint dals cristiauns. La noziun greca, chi vain eir druveda illa Septuaginta, es Pentateuch.
La Tora cumpiglia ils tschinch cudeschs da Moses.


Il pü tard dal 440 aunz la naschentscha da Gesu es la Tora gnida fixeda definitivmaing e canoniseda scu ün'auctorited spirituela immutabla.




</doc>
<doc id="10207" url="https://rm.wikipedia.org/wiki?curid=10207" title="Septuaginta">
Septuaginta

La Septuaginta (grec per „settaunta“) es la traducziun da la Bibgia ebraica illa lingua mundiela da l’antica, i’l grec.
Oriundamaing significha la noziun «Septuaginta» be la Tora tradütta, però pü tard es manageda l’intera Bibgia güdeva. 

La Septuaginta s'ho sviluppeda in ün process pü lönch traunter dal 250 aunz e dal 100 zieva la naschentscha da Gesu Crist.

Il nom "Septuaginta" deriva tenor la legenda dals settaunta traductuors e scienzios chi elavuraivan l’ouvra ad Alexandria in Egipta.

Adonta cha la prüma traducziun s'ho collieda cun bgera spraunza aint il muond dals Güdevs, nun accepta il giudaissem la Septuaginta scu üna auctorited per interpreter la Sencha Scrittüra.

I'l Nouv Testamaint sumaglian be l'evangeli seguond Lucas e'ls fats dals apostels al stil da la Septuagintga e pudessan dimena gnir influenzos dad ella.

Impustüt las baselgias ortodoxas in Europa da l'Ost drouvan la septuaginta scu la funtauna principela dal Vegl Testamaint eir auncha hozindi. Uschigliö as basan las traducziuns pel solit sülla Bibgia ebraica originela.

La Scoula ota ecclesiastica da Wuppertal e Bethel mantegna ün institut chi s'occupa da la perscrutaziun da la Septuaginta.



</doc>
<doc id="10218" url="https://rm.wikipedia.org/wiki?curid=10218" title="Cain">
Cain

Cain es üna figüra da la prüm’istorgia aint il prüm cudesch da Moses infra la Tora. El es il prüm morder da l’istorgia da l’umanited chi mazza a sieu frer "Abel".

Cain es agricultur, Abel invezza büs-cher e nomad. Cu as spievla dimena il conflict da duos möds da viver differents in temps preistorics.

Il raquint biblic vezza in Cain ad ün rapreschantant d’ün esser generel dals umauns. L'umaun, chi perda il cumbat cunter il pcho (in quist cas: l'invilgia), nu crouda our tuottafat da la grazcha dal Segner. Il "segn da Cain" dvainta proverbiel per exprimer la misericordia divina chi vala inavaunt.

Il nom « Cain » voul dir « quel chi’d es acquisto », nempe dad Eva (Prüm cudesch da Moses 4,1b). Taunt inavaunt do il nom perdütta da la cretta creschaunta da se stess dal umaun chi sto dandettamaing da la vart da Dieu scu ün concreeder (pel creer divin cugnuoscha la lingua ebraica dal Vegl Testamaint ün egen pled).



</doc>
<doc id="10227" url="https://rm.wikipedia.org/wiki?curid=10227" title="Lugo">
Lugo

Lugo è ina citad da la Galiza (Spagna), cun 97.635 abitants la 1 pli gronda da la Provincia de Lugo. La citad schai al flum Miño et Fervedoira. Ils abitants sa numnan Lucenses.


</doc>
<doc id="10228" url="https://rm.wikipedia.org/wiki?curid=10228" title="Diluvi">
Diluvi

Il diluvi es üna catastrofa d'auaziun in bgeras culturas veglias e cumponenta da raquints mitologics. 

Aint ils chapitels 6 fin 9 dal prüm cudesch da Moses infra il Vegl Testamaint dals cristiauns respectivmaing la Tora dals güdevs vain descrit ün tel evenimaint illa preistorgia da l'umanited.

Dals umauns surviva be Noe, ün hom pietus, il diluvi insembel cun sia famiglia sün üna barcha cha'l ho fat seguond il cumand da Dieu. Da las bes-chas vegnan salvos sülla barcha adüna ün pêr dals exemplars melnets e set pêrs dals exemplars nets.

Eir l'epopea da Gilgamesch cugnuoscha l'istorgia d'ün diluvi chi ho desdrüt la vita sün terra.

La teoria la pü plausibla es quella chi declera las bgeras istorgias similas illas mitologias dals pövels intuorn la müdeda dal seguond al prüm millenni cun ün'inundaziun dandetta dal mer nair. Quella inundaziun vaiva lö incirca dal 7000 avaunt la naschentscha da Gesu ed es gnida apparaintamaing mantgnida illa memoria collectiva.



</doc>
<doc id="10265" url="https://rm.wikipedia.org/wiki?curid=10265" title="Troja">
Troja

Troja (grec vegl: "Troia" u "Troiē", er "Ilios" u "Ilion"; latin: "Troia, Ilium"; tirc: "Truva"; en las scienzas da l’antica vegn per regla duvrada la denominaziun latina) è ina citad antica. Ella è situada en la regiun Troas en il nordvest da la Tirchia al Hellespont en la provinza Çanakkale.

Troja sa chattava sin la collina da 15 m autezza cun num Hisarlık (tirc: crest dal chastè) situada sper las Dardanellas. Dapi il temp da bronz controllava la citad l’access a la Mar Naira. Da quel temp n’eran ils bastiments anc betg abels da cruschar cunter il vent; perquai spetgavan els al port da Troja sin bunas relaziuns da vent. Ils dazis da via sco er las taxas da pilotadi e da protecziun han fatg daventar ritga la fortezza da Troja. 

Renumada è la citad daventada en l’antica tras l’epos "Ilias" da Homer. En quel descriva l’autur la Guerra da Troja manada da l’allianza greca dals Acheans sut il retg Agamemnon. Homer sez numna Troja per regla "Ilion" u "Ilios". La veneraziun per Troja e ses erox mitics è sa mantegnida enfin l’antica tardiva (mira l’epos "Aeneis" da Virgil). La collina "Ilium" era dal quel temp enconuschenta lunsch enturn. A l’entschatta dal temp medieval cristian èn la legenda da Troja e la posiziun da la citad dentant idas en emblidanza.

Dapi dus tschientaners tutgan l’existenza e la posiziun da Troja tar las tematicas las pli discutadas e contestadas entaifer l’archeologia. Ina maioritad dals scienziads da l’antica sustegna ozendi la tesa che Hisarlık saja identic cun la fortezza da Troja antica e furmia il lieu d’acziun da la guerra descritta tar Homer.

A l’entschatta dal temp modern han adina dapli viagiaturs sa laschà inspirar da l’"Ilias" e visità la regiun da Troas. Uschia per exempel l’autura englaisa Mary Wortley Montagu che scriva l’onn 1718:
Ma en vardad eran ruinas trojanicas plitost rauba stgarsa. Bain devi las ruinas marcantas d’Alexandria Troas, situadas in pau pli al sid. A partir dal 16avel tschientaner han ins dentant cumenzà a crititgar la tesa ch’i sa tractia qua da las ruinas da Troja. Per l’ina appartegnevan las restanzas evidentamain a l’epoca romana, per l’autra eran ellas situadas memia datiers da la mar per pudair correspunder a la descripziun antica. En la planira dal flum Scamander eran percunter da vesair naginas ruinas.

L’onn 1716 è cumparì il segund tom da la translaziun englaisa da l’"Ilias" fatga d’Alexander Pope. Quest cudesch cuntegna in’illustraziun ch’emprova da reconstruir la posiziun da la Troja antica: Or da la perspectiva d’utschè ves’ins na dal Hellespont la flotta dals Acheans, davosvart il champ da battaglia enramà dals dus flums Scamander e Simois, e davant la chadaina da muntognas Ida ils mirs imposants da Troja. Quest’illustraziun ha influenzà generaziuns d’exploraturs. Enturn l’onn 1750 ha ina gruppa englaisa sut l’egida da Robert Wood retschertgà sistematicamain l’entira planira dal Scamander ed enturn 1790 ha il cont franzos Choiseul-Gouffier laschà far l’emprima giada chartas da la Troas che sa basan sin mesiraziuns exactas. L’onn 1791 ha el transponì la reconstrucziun da Pope sin la cuntrada reala e supponì che l’emprima collina davant la chadaina da muntogna Ida stoppia correspunder a la Troja antica. Encunter questa tesa da Bunarbaschi respectivamain Balli Dağ ha pli tard Schliemann stuì sa defender. Er sin la collina da Hisarlık han ins scuvert da quel temp emprimas ruinas e tratg en consideraziun che quai pudessan esser las restanzas da Troja.

L’onn 1821 ha Charles Maclaren, in editur da gasetta e geolog amatur da la Scozia, edì in emprim essai davart Troja. L’onn 1824 ha el amplifitgà questa lavur ad ina dissertaziun voluminusa e localisà la collina da Hisarlık sco lieu d’acziun dals eveniments da la Troja antica. Ina part da la collina era da quel temp en possess dals Calvert, ina famiglia da gronds proprietaris da terren e diplomats englaisa. Suenter che Maclaren aveva publitgà l’onn 1863 ulteriurs mussaments per cumprovar sia tesa davart Troja, ha il figl il pli giuven da la famiglia, Frank Calvert, pruvà da vegnir en possess da l’entira collina. Quai n’al è betg reussì, ma las pitschnas exchavaziuns ch’el sez ha fatg al han impressiunà talmain, ch’el ha contactà il British Museum en chaussa. Ma da lezza vart na hai per il mument dà nagin sustegn, uschia che Schliemann è stà l’emprim che ha persequità a moda sistematica las supposiziuns da Maclaren e da Calvert.

Heinrich Schliemann, in archeolog tudestg ch’aveva pudì rimnar enfin qua be paucas experientschas, è arrivà ils 9 d’avust 1868 en la planira da Troas. En tschertga da la citad da Troja ha el l’emprim persequità la tesa prevalenta e perscrutà la collina Balli Dağ. Damai ch’el e ses tschintg gidanters n’han chattà nagut, vulevan els returnar en Germania. Ma Schliemann ha manchentà ses bastiment, è fruntà per casualitad sin Frank Calvert ed è vegnì envidà da lez da passentar la notg en sia chasa. Calvert è vegnì da persvader Schliemann che las ruinas da Troja sa chattian sut il Hisarlık. Schliemann ha pli tard adina rendì attent che Calvert al haja furnì las indicaziuns decisivas per chattar la citad antica. Medemamain ha Schliemann adina sutlingià che l’autur da l’"Ilias" haja laschà giugar sia libertad poetica. En pli era el conscient d’exchavar la fortezza da Troja e betg la citad sco tala.

L’onn 1873 ha Schliemann communitgà a la publicitad ch’el haja chattà las ruinas da Troja. La scuverta la pli sensaziunala è dentant stada il stgazi d’aur che Schliemann ha numnà il Stgazi da Priamos. Quest stgazi ha sigillà la reputaziun da Schliemann sco scienzià e manà en l’Imperi tudestg ad in’euforia per Troja e per l’archeologia en general. Grazia a quest’attenziun ha l’archeologia pudì sa transfurmar d’in hobi per amaturs e viagiaturs ad ina disciplina scientifica per propi. Igl è dentant sa mussà gia dal temp da Schliemann – tras perscrutaziuns da ses collavuratur Wilhelm Dörpfeld – ch’il stgazi stoppia esser radund 1000 onns pli vegls che supponì da Schliemann. Il stgazi è vegnì mussa blers onns en il Museum da l’antica a Berlin. Suenter la Segunda Guerra mundiala han las truppas sovieticas manà il stgazi a Moscau, nua ch’el sa chatta anc oz.

Ulteriuras exchavaziuns fatgas ils onns 1893/94 e 1924 tras Wilhelm Dörpfeld respectivamain 1932–1938 tras Carl Blegen han mussà che Troja era abità a partir dal temp da bronz tempriv (ca. 3000 a.C.) enfin en l’antica tardiva. Dacurt han ins chattà indizis anc pli vegls che tanschan enavos enfin en il 5avel millenni a.C. Cun il cumenzament da la cristianisaziun è l’interess per ils eroxs pajauns e lur abitadis tschessà plaunet. A l’invasiun dals Gots l’onn 276 ha la citad bain anc pudì s’opponer, suenter ina retscha da terratrembels desastrus è la colonisaziun dentant ida a fin enturn 500 s.C.

Enfin oz han ins pudì distinguer diesch stresas da colonisaziun principalas (Troja I enfin Troja X) che vegnan sutdivididas en bundant 40 stresas parzialas. Troja I (2950–2550 a.C.) e II (2550–2200) appartegnan al temp da bronz tempriv, Troja III enfin V (2200–1700) al temp da bronz mesaun, Troja VI enfin VIIa (1700–1200) al temp da bronz tardiv. Troja VIIb (1200–1000) tutga en il temp da fier tempriv, Troja VIII e IX en ils proxims tschientaners enfin al temp roman e Troja X – ina sedia episcopala bizantina – tanscha enfin en il cumenzament dal temp medieval.
Troja I – quai in pèr dals resultats da las perscrutaziuns – era anc situà directamain sper la mar. La citadella Troja II cumpigliava ina surfatscha da radund 9000 m² (ed è vegnida destruida quatter giadas tras incendis), Troja IV aveva ina surfatscha dubel gronda e Troja VI aveva cuntanschì en direcziun sidost in’expansiun sin radund 50 000 m² (senza quintar la citad sut). La fortezza descritta da l’autur da l’"Ilias" pudess esser identica cun Troja VI (u cun VIIa sco auters supponan). Quest’epoca da l’istorgia da colonisaziun è ida a fin enturn 1300 a.C. I n’è dentant betg cler, schebain quai è succedì tras terratrembels u tras acts guerrils.

Medemamain èsi contestà vinavant, schebain la guerra da Troja sa basia propi sin eveniments istorics u betg. En egl dat en mintga cas che Homer localisescha la citad da Troja en moda detagliada: El menziunescha las Dardanellas (numnadas lura Hellespont) ed il culm Ida sco elevaziun la pli auta. Plinavant vegnan descrits ils dus flums Scamander e Simois che s’uneschan sper Troja e las inslas Tenedos ed Imroz. Forsa gidan perscrutaziuns futuras a sclerir ina u l’autra dumonda ch’è anc averta. Enfin oz han ins numnadamain pir perscrutà la fortezza da Troja. Ins po dir cun tutta segirtad ch’ina gronda part da la citad sa chattava ordaifer la part fortifitgada. 

Schliemann sez era da l’avis che las fortificaziuns imposantas da Troja II correspundian a la descripziun da Homer. Er l’uschenumnada Mascra d’aur dad Agamenon che Schliemann ha chattà l’onn 1876 tar exchavaziuns a Mykene aveva el attribuì al temp da la Guerra da Troja. Oz san ins che sia dataziun era en omadus cas memia giuvna: Troja II ha existì tranter 2550 e 2200 a.C.; las fossas chattadas a Mykene dateschan da 1500 a.C. Per Dörpfeld furmava Troja VI la citad omerica. Oz suppon’ins dentant che la stresa VIh saja vegnida destruida enturn 1300 a.C. tras in ferm terratrembel. Per quel motiv ha Carl Blegen declerà Troja VIIa sco stresa probabla dals eveniments mitologics. Questa tesa vegn sustegnida enfin oz da la pluralitad dals scienziads. Tenor examinaziuns da cheramica pli novas ha la fin (probablamain violenta) da Troja VIIa gì lieu enturn 1200 a.C. A questa dataziun correspundan las indicaziuns davart la Guerra da Troja ch’èn cuntegnidas en las ovras d’auturs da l’antica.

Ils davos decennis han duas differentas tesas dominà la perscrutaziun da Troja. L’emprima sa lascha descriver sco cuntinuaziun da la tendenza da spustar la citad omerica en epocas pli giuvnas, da VI (Dörpfeld) tar VIIa (Blegen) e pli tard en direcziun da VIIb1. En questa stresa cumparan novas furmas da cheramica che laschan supponer midadas entaifer la populaziun da la citad. Quai e las constellaziuns politicas dal 12avel tschientaner coincideschan cun las descripziuns da Homer. Er la cultura da Mykene ha existì vinavant durant il 12 ed 11avel tschientaner, uschia ch’ina guerra dals Acheans cunter Troja pir en il 12avel tschientaner fiss tuttavia stada pussaivla. Perencunter – uschia argumenteschan ils aderents da questa tesa vinavant – avess ina guerra en il decurs dal 14 u 13avel tschientaner stuì provocar ils Hetits che dominavan da quel temp l’Asia Minura. En lur funtaunas scrittas na saja dentant da leger nagut davart ina tala guerra. Blers istoriografs, sco il professer d’istorgia antica a Tübingen Frank Kolb, relativeschan a medem temp la muntada economica e la grondezza da Troja insumma e mettan en dumonda la muntada da Homer sco funtauna per eveniments istorics succedids durant il temp da bronz tardiv. 

Cun questa critica è Kolb sa drizzà en emprima lingia encunter la segunda tesa che dominescha la discussiun actuala. Quella sa basa sin las exchavaziuns che ses collega da Tübingen Manfred Korfmann ha fatg a partir dal 1988 a Troja. Per l’emprima giada han ins perscrutà er parts da la citad che giascha en la planira situada sut la fortificaziun. A basa da questas scuvertas ha Korfmann identifitgà la stresa VII sco fasa tardiva da Troja VI ed è returna argumentativamain sur Blegen or en direcziun da Dörpfeld. Korfmann è vegnì sustegnì dal filolog Joachim Latacz ch’ha identifitgà Troja VI e Troja VII cun la citad Wilusa, ina citad vasala che cumpara en funtaunas dals Hetits. Cun in’exposiziun realisada il 2001/2002 han Korfmann e ses collavuraturs pruvà da dar enavos a Troja la muntada surregiunala che generaziuns da perscrutaders precedentas avevan attribuì a questa citad e da prender per il pled las descripziuns da Homer. En la vasta populaziun è quest maletg da Troja renconuschì ed incontestà; istoriografs da l’antica, filologs classics ed archeologs èn perencunter dividids en aderents ed adversaris da la tesa tradiziunala.

Suenter la mort da Korfmann l’onn 2005 è ses collega da Tübingen Ernst Pernicka vegnì incumbensà cun la cuntinuaziun da las lavurs d’exchavaziun. L’onn 2006 ha la Tirchia concedì per quest intent ina licenza da 18 onns. Dapi l’onn 1996 furma Troja plinavant il Parc naziunal istoric Truva e tutga dapi l’onn 1998 tar il Patrimoni cultural mundial da l’Unesco. En il decurs dals proxims onns duai er vegnir stgaffì a Troja in museum che preschenta l’istorgia dal lieu ed ils resultats da las exchavaziuns.


</doc>
<doc id="10274" url="https://rm.wikipedia.org/wiki?curid=10274" title="Rudolf Alexander Schröder">
Rudolf Alexander Schröder

Rudolf Alexander Schröder (* ils 26 da schner 1878 a Bremen; † ils 22 d‘avuost 1962 a Bad Wiessee) d’eira ün scriptur tudas-ch, traductur, poet ed ün renoveder da la chanzun ecclesiastica evangelica. 

Siand oriundamaing pütost ün aderent d'ün umanissem secular e da las idejas da l'antica, s'approsmaiva'l il pü tard zieva la Prüma Guerra mundiela al cristianissem e lotiers a la confessiun protestanta.

Traunter dal 1899 e dal 1901 ediva Schröder la revista "Die Insel", our da la quêla as sviluppaiva l"'Insel-Verlag". 

Düraunt il temp dal naziunelsocialissem s'ingaschaiva Schröder illa Baselgia confessaunta e faiva la scolaziun scu ün predichant laic. Amicizchas al colliaivan cun oters commembers dal uschedit "Eckart-Kreis" ch'el svess vaiva fundo e chi d'eira ün center da l'emigraziun interiura per bgers inimihs da l'ideologia dal stedi. Traunter oter accumpagnaiva'l a Siegbert Stehmann i'ls ans da la Seguonda Guerra mundiela in scrivand chartas da cuffort e poesias spirituelas pel sudo cristiaun in sieu bsögn.
Eir Jochen Klepper dumbraiva a sieus amihs.





</doc>
<doc id="10276" url="https://rm.wikipedia.org/wiki?curid=10276" title="Jochen Klepper">
Jochen Klepper

Jochen Klepper (* ils 22 da marz 1903 a Beuthen vi da l'Odra; † ils 11 da december 1942 a Berlin) d'eira ün scriptur tudas-ch ed ün poet da chanzuns spirituelas.

Marido cun üna güdeva ed imnatscho viepü i'l temp dal naziunelsocialissem tres excess antisemitics e da la pussibilted reela per sia duonna "Johanna Klepper naschida Stein" da gnir bod depurteda in champs da concentraziun, ho Klepper fat finelmaing suicidi insembel cun sieu muglier ed üna figliastra.

L'ultima notizcha dal diari (tradütta per rumauntsch):
"Nus murins uossa - ma .. eir que sto tar Dieu. Nus giains quista not insembel illa mort. Sur da nus sto düraunt las ultimas uras il purtret dal Cristus chi benedescha, chi cumbatta per nus. I'l sguard sün el glivra nossa vita".




</doc>
<doc id="10278" url="https://rm.wikipedia.org/wiki?curid=10278" title="Lacrimosa">
Lacrimosa

Las Lacrimosa è ina gruppa svizra da rock che vegn ord il Schlieren.





</doc>
<doc id="10279" url="https://rm.wikipedia.org/wiki?curid=10279" title="Schlieren">
Schlieren

Schlieren è ina vischnanca politica svizra en il chantun Turitg.


</doc>
<doc id="10280" url="https://rm.wikipedia.org/wiki?curid=10280" title="Quacras">
Quacras

Quacras è ina noziun collectiva per pliras gruppas d’utschels entaifer l’urden dals utschels-giaglina (Galliformes). Cun in’autezza da ca. 20 cm furman las quacras las spezias las pli pitschnas entaifer quest urden. Las quacras vegnan adina pli popularas sco animals da chasa, perquai ch’ellas dovran damain plaz che autras giaglinas; lur ovs e charn valan sco delicatessa. Adattadas per tegnair sco animal da chasa èn la quacra nanina, la quacra giapunaisa e la quacra da tschof.

Quest artitgel dat ina survista da tut las gruppas d’utschels cun num ‹quacra›. Entaifer la sistematica da la biologia designescha il term percunter be il gener da las quacras da terra ("Coturnix") u è schizunt reservà per la spezia indigena ("Coturnix coturnix").

Tar l’urden dals utschels-giaglina tutgan 5 famiglias. Auter ch’ils fasans èn quai tut famiglias na-europeicas, oriundamain da chasa en l’Africa (p.ex. la giaglina perlada), en l’Asia u en l’America. Tranter ellas è gia da chattar l’emprima giada il num ‹quacra›, numnadamain per la famiglia da las quacras da dents (Odontophoridae). Questa famiglia cumpiglia 9 categorias e 31 spezias ed è da chasa en l’America dal Nord e dal Sid. Las singulas spezias sumeglian bain a las pernischs ed al gener da las quacras, ma ellas èn be parentadas dalunsch cun quellas. La pli enconuschenta spezia da las quacras da dents è bain la quacra da tschof che vegn magari tegnida tar nus en volieras. Ins la chatta dentant bler main savens sco animal da chasa che la quacra giapunaisa e la quacra nanina.

Ils fasans (Phasianidae) furman per lunsch or la gronda famiglia entaifer l’urden dals utschels-giaglina. Sper ils fasans sco tals cumpiglia questa famiglia tranter auter las giaglinas, las pernischs, ils galdins, las giaglinas selvadias, ils pavuns e las quacras. Sper las spezias ch’appartegna a las quacras da terra datti radund diesch differentas spezias cun il num ‹quacras› che giaschan sistematicamain ordaifer quest gener. Tuttas èn da chasa en l’Africa u en l’Orient Extrem.

Il gener da las quacras da terra ("Coturnix") cumpiglia otg spezias. Tut las quacras da terra han ina statura pitschna e plitost radunda ed ina cua fitg curta, cuvrida da las alas.

Las quacras sa nutreschan da sems e d’insects. Il gnieu bajegian ellas en ina rusna guliva, nua che la giaglina metta 8–13 ovs. Ils pulschains naschan suenter 17 dis.

La suletta spezia indigena è la quacra europeica, er numnada be quacra ("Coturnix coturnix"). Che la quacra era ina giada in utschè fitg derasà ed enconuschent tar nus tradescha la poesia "Il cont della quacra" da Giacun Hasper Muoth. Ozendi è la quacra europeica selvadia periclitada fermamain. 

La quacra giapunaisa ("Coturnix japonica") vegn tegnida tar nus sco furnitura d’ovs e da charn. Ina suletta giaglina producescha radund 250–300 ovs per onn. Tant ils ovs sco la charn da la quacra giapunaisa valan sco delicatessas e vegnan duvrads savens en la haute cuisine. L’element distinctiv il pli bain vesaivel per differenziar la giaglina ed il cot da la quacra giapunaisa è il maletg dal pèz: tar la giaglina è quel taclà, entant ch’il pèz dal cot è cler e brin-cotschen.

Populara sco utschè decorativ è la quacra nanina, er numnada quacra chinaisa ("Coturnix chinensis"). Cun ina paisa da be 45 fin 70 grams ed in’autezza da ca. 14 cm furman las quacras naninas la spezia la pli pitschna entaifer las quacras.

Quacras vegnan pli e pli popularas sco animals da chasa, perquai ch’ellas dovran pauc spazi en cumparegliaziun cun las giaglinas. Entant che las quacras vivan en la natira plitost en il zuppà, pon ellas daventar detg famigliaras en il chaset. Impurtant è ch’ins las tegnia en moda adequata e sa fatschentia avunda cun ellas. En la natira cuntanschan las quacras ina vegliadetgna da radund dus onns; tgiradas bain pon ellas cuntanscher en il giagliner ina vegliadetgna da tschintg onns.


</doc>
<doc id="10285" url="https://rm.wikipedia.org/wiki?curid=10285" title="Lacuna Coil">
Lacuna Coil

Las Lacuna Coil è ina gruppa taliana da rock che vegn ord il Milaun.





</doc>
<doc id="10286" url="https://rm.wikipedia.org/wiki?curid=10286" title="Milaun">
Milaun

Milaun è ina citad taliana, chapitala da la provinza omonima e da la regiun Lumbardia.


</doc>
<doc id="10302" url="https://rm.wikipedia.org/wiki?curid=10302" title="Cipra">
Cipra

La Republica da la Cipra (grec Κυπριακή Δημοκρατία "Kypriakí Dimokratía", tirc "Kıbrıs Cumhuriyeti") è in stadi insular situà en la part orientala da la Mar Mediterrana. Il stadi è sa furmà ils 16 d’avust 1960, cura che l’anteriura colonia da la curuna è daventada independenta dal Reginavel Unì.

A partir dals 20 da fanadur 1974 ha la Tirchia occupà il nord da l’insla. Ils 15 da november 1983 è vegnì proclamà qua a moda unilaterala la Republica tirca Cipra dal Nord, quai suenter che putschists grecs avevan vulì cuntanscher l’annexiun da la Cipra a la Grezia. En la resoluziun 541 è la proclamaziun da la Republica tirca Cipra dal Nord vegnida declerada da las Naziuns unidas sco nunvalaivla.

Il prim da matg 2004 è la Republica da la Cipra daventada commembra da l’Uniun europeica. Damai ch’ella vegn d’exequir sia suveranitad be en la part meridiunala da ses territori dal stadi renconuschì, fa facticamain er be quella part da l’UE. Il 2008 ha l’euro remplazzà la glivra cipriota.

La Cipra è la terz gronda insla da la Mar Mediterrana. Geograficamain vegn ella attribuida a l’Asia, politicamain e culturalmain però a l’Europa. La pli auta elevaziun da l’insla grippusa furma l’Olympos (1951 m) en la muntogna da Troodos; quel è cuvert cun tieus, ruvers nanins, cipressas e ceders. Tut en tut èn 19 % da la surfatscha da l’insla cuverts cun guaud.

Flums pli gronds èn il Pedias (Pedheios) cun ina lunghezza da ca. 100 km, il Serrakhis ed il Dhiarizos che mainan però be l’enviern aua.

Il center economic da l’insla furma la part meridiunala da la chapitala Nicosia. Vitiers vegnan las trais citads da port Larnaca, Limassol e Paphos ch’èn colliadas ina cun l’autra tras l’autostrada da la costa dal sid. Da muntada turistica pli gronda è ultra da quai il lieu da bogn Agia Napa.

La Cipra sa chatta en il sid da la platta anatolica. L’artg cipriot al sid da l’insla e l’artg hellenistic al sid da Creta furman la lingia da convergenza tar la platta africana.

Il dumber da la populaziun en la part meridiunala da l’insla che vegn controllada da la Republica da la Cipra munta a 848 300); il nord da l’insla dumbra tenor indicaziuns da la regenza 91 800 abitants ‹legitims›. Quest’ultima cifra cumpiglia ils Tircs cipriots, ma betg ils Tircs ch’èn vegnids domiciliads suenter il 1974. Ils resultats da la dumbraziun dal pievel da la Republica tirca Cipra dal Nord cumpiglian er quests ultims ed èn perquai bundant pli autas (ca. 295 000 abitants).

La Republica da la Cipra resguarda tut las persunas sco burgais dal stadi, las quals possedan u han possedì dapi il 1960 (l’onn da l’independenza) la naziunalitad cipriota ed als conceda assistenza consulara. Dals bundant 90 000 Tircs cipriots han radund 64 000 (situaziun dal 2003) acquistà in certificat da naziunalitad. Radund 2700 han sa laschà registrar sco pendularis ed ulteriurs radund 5000 Tircs cipriots lavuran e vivan puspè en il sid a moda stabla.

La part da la populaziun sesenta gia dapi daditg sin l’insla consista dals Grecs cipriots e dals Maronits. Durant il domini osmanic è vegnida vitiers ina cumpart da la populaziun tirca – ils Tircs cipriots dad oz – ils quals èn però parentads etnicamain pli stretg cun ils Grecs che cun ils schuldads e colonisaturs tircs ch’èn arrivads suenter il 1974. Ils Tircs cipriots sa cumponan tranter auter da Grecs tirchisads sco er dals uschenumnads Linobambaki, Levantinais da derivanza catolica ch’èn vegnids islamisads. Vitiers vegnan sper ils Gidieus ils Armens, dals quals la gronda part ha stuì fugir da l’Anatolia en rom dal Genocid envers ils Armens. Quels èn savens vegnids attribuids dals Grecs als Tircs.

Linguas naziunalas ed a medem temp linguas uffizialas equivalentas da la Republica da la Cipra furman il grec ed il tirc. L’englais, sco ierta dal temp colonial, furma vinavant ina lingua franca derasada vastamain. Discurrì sco lingua materna vegn il dialect cipriot e per part er pontic; sco standard renconuscha il stadi però be il grec modern uffizial. Linguas minoritaras renconuschidas furman l’armen e l’arab cipriot che vegn discurrì dals Maronits.

Tut en tut discurran en la part meridiunala da l’insla 80,9 % grec, 1,2 % arab e 0,2 % tirc sco lingua materna. Englais è la lingua materna da 4,1 % da la populaziun. Pervi da l’immigraziun discurran 2,9 % rumen, 2,5 % russ, 2,2 % bulgar e 1,1 % filippino.

Tenor il CIA World Factbook sa decleran radund 78 % da la populaziun da l’entir territori da l’insla sco cristians (tradiziunalmain ortodoxs, maronits ed armens apostolics) e 18 % sco muslims (sunnits e sufists); ina minoritad sesenta da vegl ennà sin l’insla furman ils gidieus. 

Dapi il 1974 èn ils cristians per gronda part da chasa en ils territoris che vegnan controllads da la Republica da la Cipra renconuschida internaziunalmain; be stgars 500 vivan vinavant en il nord. Tenor dumbraziun dal pievel dal 2011 furman ils cristians en il sid 94,8 % da la populaziun; da quai èn 89,1 % ortodoxs. Ils cristians appartegnan per gronda part a la baselgia ortodox-cipriota, 2,9 % èn catolic-romans e 2,0 % anglicans resp. protestants.

En la part da l’insla che vegn controllada da la Republica da la Cipra munta la cumpart dals muslims a 1,8 % da la populaziun. En general vivan ils muslims, ch’èn da lingua tirca, en il nord da l’insla; là furman els 99 % da la populaziun. Tranter ils Tircs cipriots dominescha tradiziunalmain il sufissem. En il district Larnaca sa chatta l’impurtant sanctuari Hala Sultan Tekke, ina claustra da dervischs che vegn er frequentada da cristians.

Gidieus vivan dapi il 1571 a Cipra. Durant la Segunda Guerra mundiala ha la pussanza mandataria britannica internà sin l’insla blers immigrants gidieus. En rom da l’uschenumnada Alija Bet avevan quels empruvà da cuntanscher en la Palestina ils territoris da colonisaziun giudaica senza prender resguard da las quotas concedidas da la Gronda Britannia. Dapi ils onns 1990 èn sa domiciliads radund 1500 gidieus permanentamain sin l’insla Cipra. La mesadad dad els èn Israelians, l’autra mesadad Brits u Russ. La Cipra furma er in pajais da vacanzas apprezià per Israelians. Il 2005 è vegnida consecrada a Larnaca l’emprima sinagoga.

La moda e maniera co ch’i vegn ì enturn cun bains culturals religius è anc adina contestada e furma in punct da dispita frequent entaifer il Conflict da la Cipra.

Tenor ina documentaziun fotografica preschentada il 2006 da la regenza cipriota han ils bundant 30 onns d’occupaziun tirca manà en la Cipra dal Nord a la transfurmaziun da 133 claustras e baselgias en moscheas, hotels u ustarias. E radund 15 000 iconas sajan vegnidas allontanadas illegalmain da baselgias cristianas e vendidas sin il martgà nair.

Ma er en la Republica da la Cipra n’èn strusch vegnids investids tranter il 1975 ed il 1999 daners en la restauraziun da moscheas. Silsuenter è la situaziun sa meglierada in pau, novissimamain er grazia a contribuziuns da vart da l’Uniun europeica.

Cun excepziun d’intginas scolas autas n’ha la Cipra enconuschì sur lung temp nagina universitad. Dapi ils onns 1980 èn suandadas universitads ch’han introducì la structura da bachelor e master. In pass decisiv ha alura furmà il 1989 la fundaziun da l’Universitad da la Cipra. 

Remartga preliminara: Per la part che stat sut administraziun tirca n’existan naginas cifras precisas. En general partan ins d’ina situaziun economica bundant pli flaivla en questa part da l’insla. Las indicaziuns che suondan sa refereschan a la part che stat sut la regenza renconuschida internaziunalmain.

Il product naziunal brut (PNB) cumportava il 2014 17,394 milliardas euros. Il PNB per persuna muntava uschia a ca. 20 400 euros. Cumpareglià cun l’ulteriura Uniun europeica ha il standard da la capacitad da cumpra da la Republica da la Cipra cuntanschì il 2014 in index da 82 (EU-28: 100). 72 % dals Cipriots lavuran en il sectur terziar, en l’agricultura percunter be 5 % da tut las persunas occupadas.

La quota da dischoccupaziun muntava avant l’adesiun a l’Uniun europeica a 3,6 %; questa valur giascha sut la media da l’UE. La rata d’inflaziun importa 2,0 %. Areguard la structura economica valeva la Cipra sper Malta sco il stadi il pli sviluppà da tut ils diesch novs stadis commembers dal 2004.

Dapi la Guerra civila en il Libanon (1975–1990) han bleras bancas ed interpresas libanaisas lur sedia a Cipra. Quai ha manà ad ina gronda afflussiun da daners. La Cipra è in dals pli gronds investurs ed exportaders en Russia. Blers daners vegnan reinvestids en Russia sur la Cipra, quai che sa lascha surtut explitgar tras las bassas taglias e las pussaivladads nuncumplitgadas da fundar societads offshore. Perquai vegn la Cipra considerada sco oasa fiscala.

Enconuschenta è la Cipra gia daventada en l’antica pervi da ses ritgs giaschaments d’arom. Quest metal ha schizunt d’engraziar ses num latin ‹Cuprum› a l’insla. Ozendi èn questas reservas però quasi exauridas dal tuttafatg. Da muntada èn ils giaschaments d’asbest; en las muntognas sa chattan plinavant chavas da marmel e minas da pirit. Medemamain existan giaschaments da gip e da sal; ed a las rivas vegn explotà oxid d’aluminium.

Il 2011 han ins chattà a la costa dal sid champs dad ieli. L’intenziun da laschar explotar quels tras in’interpresa americana ha manà a disturbis diplomatics cun la Tirchia.

A Cipra vegnan savens cultivads fritgs da citrus. Vitiers vegn la cultivaziun da legums. Pervi dal clima ordvart miaivel permetta la gronda part dals fritgs, legums e dal furment duas racoltas ad onn. Ma dapi l’adesiun a l’Uniun europeica daventan las surfatschas che vegnan utilisadas sco terren agricul adina pli pitschnas (surtut en las regiuns turisticas), damai che Brits cumpran adina dapli terren e chasas sco abitadis per vegls. En la part settentriunala vegnan elevads da preferenza giaglinom ed agnels. Sin l’entira insla èn ultra da quai sa mantegnids intgins guaudets da plantas d’ulivas.

Dapi il prim da schaner 2008 è l’euro la valuta naziunala; quella ha remplazzà la glivra cipriota. En la Cipra dal Nord vala vinavant la lira trica sco med da pajament legal; en blers lieus vegn l’euro però tuttina acceptà.

L’onn 2009 ha la bilantscha dal stadi cumpiglià expensas da 10,9 milliardas dollars ed entradas da 9,4 milliardas dollars. Da quai è resultà in deficit en l’autezza da 6,4 % dal product naziunal brut. Il debit dal stadi ha muntà il 2009 a 13,2 milliardas dollars u 65,2 % dal product naziunal brut. Da las expensas statalas èn vegnidas impundidas 6,2 % per la sanadad, 6,3 % per la furmaziun e 3,8 % per il militar (en % dal PNB, situaziun dal 2004–2006).

Schef da stadi è il president che dispona da vastas cumpetenzas executivas e che nominescha ils ministers. Tar il president sa tracti d’in Grec cipriot che vegn mintgamai elegì a moda directa per tschintg onns. Tar ses substitut stoi tenor la constituziun sa tractar d’in Tirc cipriot; quest post è vacant dapi il 1974. 

Tar il parlament da la Republica da la Cipra sa tracti d’ina chombra dals represchentants (sistem d’ina chombra). 56 mandats tutgan a Grecs cipriots e 24 a Tircs cipriots (quests ultims èn medemamain vacants dapi il 1974). La perioda da legislatura dura tschintg onns.

Il sistem da partidas da la Republica da la Cipra vegn dominà da quatter grondas partidas (da tenuta conservativa, centralistica, socialdemocrata e communista). Daspera datti anc intginas partidas pli pitschnas (verds, liberals, partida europeica).

Dapi sia fundaziun è la Republica da la Cipra partida en ses districts: Famagusta, Kyrenia, Larnaca, Limassol, Nicosia e Paphos. Il district Kyrenia, parts dals districts Nicosia e Larnaca sco er la gronda part dal district Famagusta vegnan controllads da la Republica tirca Cipra dal Nord.

A Cipra arrivan mintg’onn blers emigrants da l’Africa dal Nord. Migrants senza permissiun da dimora regulara, tranter quels era requirents d’asil ch’èn vegnids refusads, vegnan tegnids sur lung temp en fermanza, e quai per part sut nauschas cundiziuns. Ils arrestads rapportan d’in access limità ad assistenza giudiziala e d’in provediment da la sanadad manglus. Amnesty International ha er renfatschà repetidamain a la polizia d’avair smanatschà e maltractà asilants.

La Cypriot National Guard è vegnida furmada il 1960 e cumpiglia forzas terrestras, marina ed aviatica militara. 

Il traffic sa splega surtut en furma da traffic individual e da colliaziuns da bus. Quai tant pli che l’anteriura Cyprus Government Railway che traversava l’insla da l’ost al vest è vegnida messa ord funcziun. Sin las vias da l’insla vala il sistem britannic cun traffic a sanestra. Cun 38,6 km autostrada sin 100 000 abitants ha la Republica da la Cipra la pli auta spessezza d’autostradas da tut ils stadis commembers da l’UE.

Sper Larnaca e Limassol èn situads ports da mar che porschan tranter auter colliaziuns da navetta en il Libanon ed a Haifa (Israel). Da muntada per il turissem èn ultra da quai las numerusas navs da cruschera che fan staziun a Cipra.

L’eroport da Larnaca e quel da Paphos furman las duas plazzas aviaticas situadas sin il territori naziunal de facto da la Republica da la Cipra. L’emprim da quests dus proveda la chapitala Nicosia. La part settentriunala da l’insla dispona da l’eroport dad Ercan. Il vegl eroport da Nicosia è serrà dapi il 1974, damai ch’el sa chatta en la zona da protecziun da las Naziuns unidas.

L’anteriura colonia da la curuna britannica è vegnida relaschada ils 16 d’avust 1960 dal Reginavel Unì en l’independenza. La basa per quest pass aveva furmà la cunvegna da Turitg e da Londra dals 19 da favrer 1959 tranter la Gronda Britannia, la Grezia e la Tirchia. Ils 20 da settember 1960 è la Republica da la Cipra daventada commembra da las Naziuns unidas.

Etnicamain era la populaziun da l’insla oriundamain maschadada; il 1963 è prorut in conflict tranter la part ‹tirca› e la part ‹greca› da la populaziun areguard la constituziun e las leschas, l’execuziun da la suveranitad statala etc. Questa dispita han extremists dad omaduas varts fatg escalar sistematicamain, uschia ch’i n’era betg pli pussaivel da reger communablamain il stadi. Ils commembers da la regenza tirc-cipriots èn sa retratgs ed èn sa stentads a partir da quel mument da cuntanscher in territori d’administraziun autonoma. Blers Cipriots da lingua greca èn percunter s’engaschads a favur da l’annexiun a la Grezia (uschenumnada Enosis).

Il 1974 hai alura dà da vart da la garda naziunala cipriota la tentativa da far in putsch cunter il president Makarios. Questas stentas èn vegnidas sustegnidas da la junta militara en Grezia e duevan manar a l’annexiun giavischada. Sinaquai han truppas tircas occupà a patir dals 20 da fanadur 1974 il nord da l’Insla. La Tirchia è sa referida sin sia rolla sco pussanza da garanzia per ils Cipriots tircs (tenor il contract da garanzia dal 1959). La part occupada cumpigliava bain be 37 % dal territori statal. Ma sin quel sa splegavan fin a 70 % da tut las prestaziuns economicas da l’insla; ultra da quai disponiva il nord 66 % dals implants turistics, 80 % da las plantas da citrus ed il port da commerzi a Famagusta. La sperdita dals pli impurtants territoris da cultivaziun e meds da producziun ha sfurzà la Republica da la Cipra da s’orientar da nov. Sco novas impurtantas pitgas da l’economia han ins pudì etablir la navigaziun e prestaziuns finanzialas; plaun a plaun èsi er reussì da schlargiar las purschidas turisticas.

L’onn 1977 è Makarios mort e Spyros Kyprianou è suandà sco president. Quel n’è però betg vegnì renconuschì da la Tirchia e dals Tircs cipriots. Sinaquai ha il sid grec relaschà sancziuns economicas cunter il nord. Suenter persecuziuns e mazzaments da Cipriots tircs ha il nord da sia vart reagì cun stgatschar plirs dieschmilli Grecs cipriots e cun domiciliar en il nord plirs dieschmilli Tircs derivants da la Tirchia. Uschia è s’augmentada la cumpart da la populaziun tirca envers la cumpart dals Grecs cipriots.
Ils 15 da november 1983 è vegnida proclamada la Republica tirca Cipra dal Nord. La communitad internaziunala da stadis n’ha però betg renconuschì quella (cun excepziun da la Tirchia). En la sesida dals 18 da november 1983 ha il Cussegl da segirezza da l’ONU declerà la proclamaziun da l’independenza sco nunvalaivla ed ha pretendì che las forzas armadas tircas sa retirian (resoluziun 541). Malgrà quai sa restrenscha l’autoritad da la Republica da la Cipra dapi lura facticamain sin la part meridiunala da l’insla.

L’onn 1990 ha la Republica da la Cipra inoltrà sia dumonda d’adesiun a l’Uniun europeica. Suenter avair cuntanschì ils criteris necessaris ed avair mess ad ir vastas refurmas per reducir sia posiziun sco oasa fiscala, è la Cipra vegnida recepida il prim da matg 2004 ensemen cun nov auters stadis sco commember da l’UE. Facticamain è er questa commembranza limitada sin il sid da l’insla. 

Plaun a plaun è il passagi tranter las duas parts da l’insla daventà puspè pli simpel: per visitas en l’autra part da l’insla han ins avert ils cunfins il 2003. Actualmain existan tschintg posts da controlla per passar dal sid en il nord e viceversa; quatter da quels sa laschan traversar cun l’auto.

Ils 24 d’avrigl 2004 han omaduas gruppas etnicas votà separadamain davart il Plan da Kofi Annan (il secretari general da las Naziuns unidas da quel temp). Quel preveseva in nov stadi organisà tenor il model svizzer, cun dus stadis federativs separats. La participaziun a la votaziun ha muntà en las duas parts a 87 resp. 88 %. Entant ch’ina maioritad da dus terzs dals Tircs cipriots ha acceptà il plan, è quel vegnì refusà da trais quarts dals Grecs cipriots. Quests ultims pretendan che la Republica da la Cipra vegnia restabilida er facticamain en furma d’in stadi unitar tant areguard il territori sco er areguard il dretg. 

Il 2008 è vegnida lantschada ina nova emprova da reunir il pajais. Il punct il pli dispitaivel è quel da l’urden statal. Entant ch’ils Grecs cipriots giavischan ina republica federala pli ferma, vulan ils Tircs cipriots ina confederaziun. Gia ils onns 1960 aveva la republica patì dal dretg da veto dals dus pievels. 

Il prim da matg 2004 è la Republica da la Cipra daventada commembra da l’Uniun europeica, pia curt suenter che la part greca aveva refusà la reunificaziun da l’insla. De facto furma perquai la ‹green line› tranter sid e nord in cunfin exteriur da l’UE. 

La situaziun politica da la Cipra dueva er influenzar decisivamain las contractivas d’adesiun a l’Uniun europeica da vart da la Tirchia. Sco pussanza protectiva dals Tircs cipriots refusa la Tirchia d’extender l’uniun da duana tranter la Tirchia e l’UE er sin il stadi commember da l’UE Republica da la Cipra. Ils ports da mar e las plazzas aviaticas da la Tirchia restan er vinavant serrads per bastiments ed aviuns grec-cipriots. Tenor la Tirchia furma la commembranza da la Republica da la Cipra a l’Uniun europeica ina violaziun da la cunvegna da Turitg e Londra.

En rom da la crisa da finanzas ha la Republica da la Cipra inoltrà il 2012 a l’Uniun europeica ina dumonda da sustegn. Il 2016 ha il pajais puspè pudì bandunar il program da salvament.

Sco dis da festa naziunals ch’èn colliads cun l’istorgia dal pajais valan il prim d’avrigl (revoluziun dals Cipriots cunter l’occupaziun englaisa) ed il prim d’october (di d’independenza).

Il pli vegl museum da l’insla furma il Cyprus Museum ch’è vegnì fundà il 1882. Al Department of Antiquities statal èn suttamess oz 15 museums. Ulteriurs gronds museums èn la collecziun d’iconas da la baselgia cipriota en la citad veglia da Nicosia ed il museum da la claustra da Kykkos. Museums communals e collecziuns spezialas privatas sa laschan visitar en divers lieus.




</doc>
<doc id="10319" url="https://rm.wikipedia.org/wiki?curid=10319" title="Madrid">
Madrid

Madrid è la chapitala da la Spagna e la pli gronda citad dal pajais. L'onn 2014 dumbrava la citad 3'141'991 abitants.


</doc>
<doc id="10320" url="https://rm.wikipedia.org/wiki?curid=10320" title="Lissabon">
Lissabon

Lissabon (portugais "Lisboa" []) è la chapitala dal Portugal. La citad ha ina populaziun da 506'892 abitants (2015) e sia surfatscha munta a 83,84 km².


</doc>
<doc id="10321" url="https://rm.wikipedia.org/wiki?curid=10321" title="Barcelona">
Barcelona

Barcelona è ina citad da la Spagna, e la segunda pli gronda dal pajais. Ils abitants sa numnan "Barcelonés/sa".



</doc>
<doc id="10332" url="https://rm.wikipedia.org/wiki?curid=10332" title="Biblioteca naziunala svizra">
Biblioteca naziunala svizra

La Biblioteca naziunala svizra (BN) (frances "Bibliothèque nationale suisse" (BN), talian "Biblioteca nazionale svizzera" (BN), inglais "Swiss National Library" (NL), tudais-ch "Schweizerische Nationalbibliothek" (NB)) as rechatta a Berna.

Sia lezcha es da ramassar ouvras istoricas e contemporanas scrittas in tuot las linguas chi trattan la Svizra, ouvras e traducziuns dad auturas ed autuors naziunals (ed esters chi vivan daspö lönch in Svizra), publichadas saja in Svizra o a l'ester, e per finir l'intera producziun svizra da materials stampats. Uschè ramassa la BN dasper cudeschs eir cartulinas, chartas geograficas, fotografias, placats e partituras musicalas.

La BN ramassa eir las publicaziuns da las organisaziuns internaziunalas domiciliadas in Svizra, sco l'ONU, OMS, e.u.i. La collecziun principala da la Biblioteca as nomna "Helvetica", voul dir «tuot sur da la Svizra».
Già dürant la Republica helvetica dal 1800 d'eira gnü preparà ün proget per üna biblioteca naziunala, chi però nun es gnü realisà. Pür dal 1894 esa gnü decis dals organs federals da crear üna tala instituziun.

Dal 1928 ha l'Associaziun dals bibliotecaris svizzers incumbensà la Biblioteca da tegner à jour il Catalog collectiv svizzer, dasper il catalog da las ouvras estras depositadas aint illas bibliotecas principalas dal pajais.

La BN es l'istess mumaint üna biblioteca chi impraista ed üna biblioteca da consultaziun: las publicaziuns raras, delicatas e quellas chi sun gnüdas publichadas avant plü co 50 ons pon gnir consultadas be in sala da lectüra.

Il servezzan d'impraist activà dal 1900 es gratuit per minchüna e minchün. Mincha persuna majorenna e cun domicil fix in Svizra po s'inscriver. La BN impraista seis cudeschs eir a chasa (cun exclusiun dals cudeschs rars), tils tramettond per posta davent da Berna.

Daspö il 2003 offra la BN ün servezzan da retschercha nomnà SwissInfoDesk. Per permetter al public da far svess las retscherchas, ha ella creà üna glista da colliaziuns sur da la Svizra. Quista glista vain regularmaing actualisada e cumplettada.

Daspö il 2006 dà la BN sün seis site infuormaziuns sur da las bibliografias chantunalas e regiunalas, sur da bibliografias specialas e specialisadas da la Svizra.



</doc>
<doc id="10346" url="https://rm.wikipedia.org/wiki?curid=10346" title="Assamblea Naziunala">
Assamblea Naziunala

L'Assamblea Naziunala (aserbeidschanic: "Milli Məclis") è l'autoritad legislativa da l'Aserbeidschan. L'Assamblea Naziunala sa cumpona d'üna chombra da 125 cussegliers. Il sez dal parlament a chapitala Baku.



</doc>
<doc id="10354" url="https://rm.wikipedia.org/wiki?curid=10354" title="Nova Friburgo">
Nova Friburgo

Nova Friburgo è ina citad da la Brasilia.

El ha oz 182'016 abitants e sa chatta a la distanza da 136 km da Rio de Janeiro.

La citad, enconuschida sco "La Svizra Brasiliana", è bler famusa per sias muntognas sco il Pico da Caledônia ed ils Três Picos de Salinas.

Sia surfatscha è da 933 km² e sia autezza è 846 m s.m.

Vischnancas cunfinantas: Bom Jardim, Duas Barras, Trajano de Morais, Macaé, Casimiro de Abreu, Silva Jardim, Cachoeiras de Macacu, Teresópolis e Sumidouro.

Nova Friburgo ha clima da muntogna, cun envierns setgs e fraids, e stads frestgas ed umidas. 

Pli auta temperatura registrada: 37°C, ils 27 da schaner 1986.

Pli bassa temperatura registrada: -2,5°C, ils 15 da fanadur 1892.

El è vegnì fundà ils 16 da matg 1818 per immigrants svizzers. Suenter èn arrivads ils immigrants tudestgs.




</doc>
<doc id="10362" url="https://rm.wikipedia.org/wiki?curid=10362" title="Temuco">
Temuco

Temuco è ina citad e vischnanca e la chapitala da la provinza da Cautín e da la región de Araucanía en il sid dal Chile. La citad è situada 670 km en il sid da Santiago, en il center da la regiun moderna d'Araucanía e da l'Araucanía istorica, la terra dals Mapuche ch'han resistì a la conquista spagnola.

Temuco è vegnì fundà dal militar chilen sin territori mapuche il 1881 durant l'occupaziun da l'Araucanía ed è svelt daventà ina da las principalas citads dal Chile. Temuco è creschì sco consequenza dal boom da muvel, furment e selvicultura che la champagna enturn la citad ha fatg tras dal 1890 fin ils onns 1940. Ils poets Gabriela Mistral e Pablo Neruda, purtaders dal Premi Nobel, han vivà in tschert temp a Temuco.

La situaziun centrala da Temuco en l'Araucanía cun access facil a las vals da las Andas e la costa fan la citad in center per activitads d'agricultura, allevament e selvicultura ma er in center da communicaziun e commerzi per bleras vischnancas pitschnas da l'Araucanía.



</doc>
<doc id="10363" url="https://rm.wikipedia.org/wiki?curid=10363" title="Puerto Montt">
Puerto Montt

Puerto Montt è ina citad da port e vischnanca en il sid dal Chile, ch'è situada a la fin settentriunala dal seno de Reloncaví en la provinza da Llanquihue da la región de Los Lagos, 1'055 km en il sid da la chapitala dal pajais, Santiago. La vischnanca cuvra ina surfatscha da 1'673 km² ed aveva il 2002 ina populaziun da 175'938. Ella cunfina cun las vischnancas da Puerto Varas en il nord, Cochamó en l'ost e sidost, Calbuco en il sidvest e Maullín e Los Muermos en il vest.

La citad e vegnida fundada pir il 1853 durant la colonisaziun tudestga dal Chile meridiunal. Malgrà quai è Puerto Montt en curt temp daventà pli grond che las citads vischinas pli veglias; quai grazia a sia posiziun strategica a la fin meridiunala da la vallada centrala chilena che serviva sco punct da partenza vers l'archipel da Chiloé, ils lais da Llanquihue e Nahuel Huapi e la Patagonia occidentala. 

Puerto Montt è daventà renumnà e creschì fermamain cur ch'il Chile è daventà il segund pli grond producent da salmun dal mund en ils onns 1990 e 2000. Ma la crisa da l'aquacultura da salmun en il Chile vers la fin dals onns 2000 aveva sco consequenza almain temporara ina ferma dischoccupaziun. Il patrimoni cultural da la citad maschaida elements da la cultura chiloé cun l'ierta tudestga schebain che la citad ha attratg en ils davos 30 onns in dumber enorm d'emigrants or da l'entir pajais ch'eran en tschertga da lavur.



</doc>
<doc id="10364" url="https://rm.wikipedia.org/wiki?curid=10364" title="Bogotá">
Bogotá

Bogotá è la chapitala da la Columbia. La citad dumbra 7 363 782 abitants (2010). La surfatscha da Bogotá è 776 km².



</doc>
<doc id="10365" url="https://rm.wikipedia.org/wiki?curid=10365" title="Soluna Samay">
Soluna Samay

Soluna Samay (* 27 d'avust 1990 a Guatemala; atgnamain "Soluna Samay Kettel") è ina chantadura e songwriter da country rock danaisa. Ella ha gì ses début l'onn 2011 ed ha lura suttascrit in cuntract cun la chasa discografica "Sony BMG". Entant ha ella publitgà 1 album e 4 singles.






</doc>
<doc id="10376" url="https://rm.wikipedia.org/wiki?curid=10376" title="Macaé">
Macaé

Macaé è ina citad da la Brasilia. El ha oz 212'433 abitants.

El sa chatta a la distanza da 182 km da Rio de Janeiro.

La citad è enconuschida per sias splagias ed ils champs da petroli tge sa chattan en ses littoral.

Sia surfatscha è da 1'215 km² e sia autezza è 2 m s.m.



</doc>
<doc id="10377" url="https://rm.wikipedia.org/wiki?curid=10377" title="Niterói">
Niterói

Niterói è ina citad da Brasilia.

L'onn 2010 dumbrava la citad 487'327 abitants.

Niterói sa chatta a la distanza da 11 km da la citad da Rio de Janeiro, cun la qual è colliada per la Punt Rio-Niterói.

Sia surfatscha è da 129 km² e sia autezza è 2 m s.m.

Vischnancas cunfinantas: São Gonçalo, Maricá e Rio de Janeiro. 

Fundada ils 22 da november 1573, Niterói è l'anteriura chapitala dal Stadi da Rio de Janeiro.



</doc>
<doc id="10382" url="https://rm.wikipedia.org/wiki?curid=10382" title="Juiz de Fora">
Juiz de Fora

Juiz de Fora è ina citad da Brasilia.

Sia populaziun è da 517'872 abitants (dumbraziun IBGE/2010) . La citad è la quarta pli gronda citad, tenor populaziun, dal stadi da Minas Gerais.

Sa chatta a ina distanza da 283 km da Belo Horizonte (la chapitala da Minas Gerais), e 180 km da Rio de Janeiro.

La citad è enconuschida sco ""A Manchester Mineira"" (Il Manchester da Minas Gerais), pervia da sias numerusas industrias.

L"'Universitad federala da Juiz de Fora" (portugais "Universidade Federal de Juiz de Fora", UFJF) dumbra 19'765 students e 769 docents. 

Sia surfatscha è da 1'463.8 km² e sia autezza è 715 m s.m. Quai represchenta 0,245% dal territori da Minas Gerais e 0,0169% dal territori brasilian.

Las vischnancas cunfinantas èn:"Nord:" Santos Dumont e Ewbank da Câmara; "Nordost:" Piau e Coronel Pacheco; "Ost:" Chácara, Bicas e Pequeri; "Sidost:" Santana do Deserto; "Sid:" Matias Barbosa e Belmiro Braga; "Sidvest:" Santa Bárbara do Monte Verde; "Vest:" Lima Duarte e Pedro Teixeira; "Nordvest:" Bias Fortes.



</doc>
<doc id="10410" url="https://rm.wikipedia.org/wiki?curid=10410" title="Belo Horizonte">
Belo Horizonte

Belo Horizonte è la sisavla pli gronda citad da la Brasilia.

Sia populaziun è da 2'375'444 abitants (dumbraziun da 2000).

El è la chapitala dal stadi da Minas Gerais, tge sa chatta al sidost brasilian.

Sia surfatscha è da 330 km² e sia autezza è 852 m s.m.

Ses pli aut punt sa chatta a la "Serra do Curral", ed ha in'autezza da 1'538 m s.m.




</doc>
<doc id="10431" url="https://rm.wikipedia.org/wiki?curid=10431" title="Lexicon da teater svizzer">
Lexicon da teater svizzer

Il Lexicon da teater svizzer (TLS; tudestg "Theaterlexikon der Schweiz", franzos "Dictionnaire du théâtre en Suisse", talian "Dizionario Teatrale Svizzero") è in lexicon tematic quadriling en trais toms deditgà al teater en Svizra.

Ils var 3600 artitgels dal Lexicon da teater svizzer èn – tut tenor tema e regiun – redigids èn ina da las quatter linguas naziunalas svizras. Descrittas vegnan las activitads da teater en Svizra da l’entschatta fin al temp modern cun in accent particular sin il 20avel tschientaner.

Il Lexicon da teater svizzer dovra ina definiziun fitg vasta da la noziun teater. Sper il teater convenziunal, il teater da saut ed il teater da musica vegnan tranter auter era tractads il cabaret, il teater da figuras, il teater da giuvenils ed il teater da laics. Var 3000 artitgels èn deditgads a persunas, per exempel a dramatichers, acturs, reschissurs, cumponists, chantadurs, dirigents, decoraturs da tribuna, comichers e critichers. Passa 500 artitgels tractan teaters e gruppas libras. Il rest è deditgà a temas specifics sco il teater dad impedids e la Street Parade a Turitg. Era furmas localas, regiunalas e localas dal teater en Svizra vegnan descrittas. Dal Grischun e da la Rumantschia èn quai per exempel la dretgira nauscha, il saut dals morts u la passiun rumantscha. Medemamain chatt’ins instituziuns sco il post da teater da la Lia Rumantscha ed eveniments sco il Festival da teater Tusaun.

Il Lexicon da teater svizzer è vegnì elavurà tranter il 1997 ed il 2005 a l’Institut per scienzas da teater da l’Universitad da Berna. Quest institut è vegnì fundà il 1992 sco emprima instituziun ch’è deditgada a la perscrutaziun dal teater en Svizra. La necessitad d’ina tala instituziun e d’in lexicon da teater vegn suttastritgada en la prefaziun da l’ovra:

Il 2005 è il Lexicon cumparì tar la chasa editura Chronos a Turitg. Ils var 3600 artitgels èn repartids sin trais toms cun 2168 paginas en total e vegnan accumpagnads da 800 illustraziuns.

Il 2012, cura che la digitalisaziun dals artitgel è stada cumplettada, han ins lantschà uffizialmain la versiun online dal TLS. Tenor la pagina da partenza sa tracti be d’ina digitalisaziun da l’ediziun stampada e betg d’ina reediziun surlavurada ed amplifitgada.

Il TLS online è in wiki ch’utilisescha la medema software sco la Vichipedia, numnadamain MediaWiki. La registraziun sco utilisader e la modificaziun dals artitgels è dentant restrenschida sin participants dal project. Sco tar projects sumegliantas, p. ex. il Lexicon istoric retic, na cuntegna la versiun digitala naginas illustraziuns.

Dapi il settember 2012 èsi pussaivel da midar la lingua da l’interfatscha en la versiun online. Ins po tscherner tranter tudestg da scrittira svizzer, franzos, talian, rumantsch grischun ed englais. La software tscherna automaticamain la lingua ch’è definida sco emprima en las preferenzas dal navigatur.

Il Lexicon da teater svizzer cumpiglia 68 artitgels rumantschs ch’èn vegnids selecziunads dad ina gruppa d’evaluaziun sut la direcziun da Clà Riatsch. Malgrà che bunamain tut ils auturs da quels èn oriunds da la Rumantschia, hani stuì rediger ils artitgels per tudestg, «um die redaktionelle Bearbeitung durch die deutschsprachige Redaktion zu gewährleisten». La Lia Rumantscha ha silsuenter translatà las versiuns finalas en rumantsch grischun. Avant che stampar ils artitgels èn els danovamain vegnids controllads dals auturs, da Clà Riatsch e d’in correctur. En il product final stat sco emprim la versiun rumantscha e sutvi l’original tudestg.



</doc>
<doc id="10433" url="https://rm.wikipedia.org/wiki?curid=10433" title="Psicologia">
Psicologia

La psicologia es üna scienza etableda chi chatta sia plazza traunter las scienzas natürelas, las scienzas socielas e las scienzas da spiert. Sieu object da retschercha es classicamaing l'orma umauna e tuocha dimena al champ da la filosofia.

Zieva cha la psicologia vaiva lavuro düraunt duos millennis cun metodas speculativas, pigliaiva il suramaun la metoda experimentela cul ir dal 19evel tschientiner.

La psicoanalisa es üna teoria speciela e tecnica infra la psicologia. Ella ho sieu origen tar Sigmund Freud. 

La psicologia es eir ram ordinari vi da las universiteds.

La psicologia es divisa in divers champs speciels, traunter oter:




</doc>
<doc id="10445" url="https://rm.wikipedia.org/wiki?curid=10445" title="Provinza da Concepción">
Provinza da Concepción

La provinza da Concepción è ina da las quatter provinzas da la región del Biobío, ch'è situada en il center dal Chile. Ella ha ina populaziun da 1'010'957 abitants (tenor l'I.N.E, il 2002) sin ina surfatscha da 3'439 km². Las citads las pli impurtantas èn Concepción, Talcahuano, Chiguayante e San Pedro de la Paz.

Ins chatta en la provinza da Concepción in dals centers industrials ils pli impurtants dal pajais (pestga, industria forestala, siderugia ed industria elavuranta). Ultra da quai è ella in center da servetschs d'impurtanza naziunala. 

En la provinza èn las sedia da las organisaziuns las pli impurtantas sin stgalim regiunal ed era da stgalim naziunal, sco per exempel l'Universitad da Concepción.

Il clima è umid cun invierns plievgius e stads chauds. Las stagiuns èn fitg distinctas.

La provinza da Concepción cumpiglia las sundantas communas ("comunas"):



</doc>
<doc id="10450" url="https://rm.wikipedia.org/wiki?curid=10450" title="Salvador da Bahia">
Salvador da Bahia

Salvador da Bahia, u simplamain "Salvador", è ina citad da la Brasilia e la chapitala dal stadi da Bahia. El è la terza pli gronda citad dal pajais ed ha oz 2'676'606 abitants.

Fundà ils 29 da mars 1549, fuva el fin a l'onn 1763 l'emprima chapitala da la Brasilia.

La citad è enconuschida per sias pliras splagias.

Sia surfatscha è da 706,8 km2 e sia autezza è da 8 m s.m.




</doc>
<doc id="10452" url="https://rm.wikipedia.org/wiki?curid=10452" title="Brasília">
Brasília

Brasília ("citad") è la chapitala da la Republica federal da Brasilia.

Brasilia è la quarta pli gronda citad dal pajais e dumbra 2'562'963 abitants "(dumbraziun IBGE/2010)".

El è vegnì fundà ils 21 d'avrigl 1960 ed ha remplazzà Rio de Janeiro sco la chapitala dal pajais.

El sa chatta al center-vest dal pajais ed ha ina surfatscha da 5'801.9 km².

Evoluziun da la populaziun:



</doc>
<doc id="10457" url="https://rm.wikipedia.org/wiki?curid=10457" title="Arnoldo Marcelliano Zendralli">
Arnoldo Marcelliano Zendralli

Arnoldo Marcelliano Zendralli (* 4 d'avust 1887 a Roveredo, † 10 da zercladur 1961 a Cuira) è stà in magister, publicist ed operatur cultural dal Grischun talian. 

Zendralli è s'engaschà fermamain per la lingua e la cultura taliana en las valladas dal sid dal chantun. Sia finamira era in'identitad unitara dals italofons grischuns e la renconuschientscha da las minoritads linguisticas e culturalas dal Grischun. Per quest motiv ha el fundà il 1918 la Pro Grigioni Italiano.

Arnoldo Marcelliano Zendralli è naschì ils 4 d'avust 1887 a Roveredo en la Val Mesauc sut sco figl dal pur e pictur Giulio Zendralli e sia dunna Tommasa, naschida Schenardi. El ha frquentà las scolas obligatorias en ses vitg natal ed il Seminari scolastic a Cuira nua ch'el è vgnì patentà il 1904. I suandavan studis da la romanistica a Jena, Firenza e Genevra. Il 1910 ha el promovì a Berna tar il dr. fil. cun la lavur "Tommaso Gherardi del Testa, 1814-1881" (1909). Dal 1911 fin il 1953 ha el instruì talian e franzos a la Scola chantunala a Cuira.

Zendralli era in fautur impurtant da l'«italianità» en il Grischun. El ha fundà il 1918 la Pro Grigioni Italiano, in'organisaziun che promova la lingua e cultura taliana en il Grischun e represchenta il Grischun talian en autras parts da la Confederaziun. Ultra da quai ha el fundà e fatg da redactur per numerusas publicaziuns periodicas da lingua taliana:


Ultra da quai è el stà autur da numerusas publicaziuns da caracter istoric e litterar.

Il 1988 è vegnì fundà la "Fondazione Arnoldo Marcelliano Zendralli" che promova e sustegna la perscrutaziun scientifica dals magisters ed artists dal Grischun talian.




</doc>
<doc id="10458" url="https://rm.wikipedia.org/wiki?curid=10458" title="Cascadas da l'Iguazú">
Cascadas da l'Iguazú

Las Cascadas da l'Iguazú (portugais "Cataratas do Iguaçú", spagnol "Cataratas del Iguazú") èn 275 cascadas dal flum Iguazú che sa chattan al cunfin tranter la Brasilia 20% e l'Argentina 80%.

Il num "Iguazú" vegn dals pleds dal guarani "«y»" (che signifitga "aua") e "«ûasú»" (che signifitga "grond").

L'emprim Europeic che ha scuvrì las cascadas è stà il Conquistador spagnol Álvar Núñez Cabeza de Vaca, l'onn 1541.

Igl existan dus eroports sper da las Cascadas: l'Eroport Internaziunal Cataratas del Iguazú (IGR) en la citad da Puerto Iguazú, Argentina, e l'Eroport Internaziunal da Foz do Iguaçú (IGU) en la citad da Foz do Iguaçú, Brasilia.



</doc>
<doc id="10467" url="https://rm.wikipedia.org/wiki?curid=10467" title="S-charl">
S-charl

S-charl è in vitg da stad en la vischnanca da Scuol che sa chatta sin 1800 meters autezza. L'anteriura colonia da miniers ha dà il num a la Val S-charl, in val laterala da l'Engiadina Bassa.

S-charl sa chatta sin la via davent da Scuol sur il Pass da Costainas e Lü en la Val Müstair ed il Vnuost.

Il flum principal da la Val S-charl è la Clemgia che nascha a la fin sura da la val sper il cunfin il Tirol dal Sid talian. Sur la colonia cun lur 13 chasas sa chatta il God da Tamangur, il guaud da schembers il pli aut da l'Europa. Sut il vitg curra la Clemgia tras la charvorgia da la Clemgia e sbucca en sper Scuol en l'En. La part sanestra sut da la val fa part dal Parc Naziunal Svizzer.


</doc>
<doc id="10517" url="https://rm.wikipedia.org/wiki?curid=10517" title="Endirida dals diftongs">
Endirida dals diftongs

Sco endirida dals diftongs enclegian ins la midada d'in diftong tar ina combinaziun d'in vocal simpel cun in consonant occlusiv. Quest fenomen fonetic marcant exista tranter auter en dialects rumantschs e francoprovenzals. Perquai ch'i sa tracta tar l'occlusiv savens d'in "k" (resp. "g") cumpara en la litteratura francofona era la noziun "k parasite".



</doc>
<doc id="10521" url="https://rm.wikipedia.org/wiki?curid=10521" title="Schmelzra">
Schmelzra

Schmelzra è in pled vegl rumantsch or da l'industria da minieras che disegnava quel ch'oz ha num fundaria.

Las schmelzras las pli impurtantas en la Rumantschia sa chattavan:



</doc>
<doc id="10524" url="https://rm.wikipedia.org/wiki?curid=10524" title="Carigiet">
Carigiet

Carigiet è il num da famiglia da las suandantas persunas:


</doc>
<doc id="10543" url="https://rm.wikipedia.org/wiki?curid=10543" title="Martin Tucek">
Martin Tucek

Martin Tucek (* 14 da favrer 1955 a Turitg) è in pedagog svizzer ed anteriur president da la partida La Verda en il Grischun.

Martin Tucek è naschì a Turitg sco figl da Jana Melichar, psichiatra e Miroslav Tucek, anteriur parsura da l'Archiv social svizzer. Suenter aver frequentà la scola primara a Meilen ed il collegi a Zug, è el entrà en il seminari scolastic a Rickenbach ZH ed è daventà magister. Si'emprima plazza era ina scola cumplessiva en la Svizra Centrala ed al Lai da Turitg. A l'Universitad da Turitg ha el concludì il studi da licenziat da pedagogia e psicologia. Dasperas ha el tranter auter dà ballape en la liga naziunala e fatg la patenta sco magister da skis. Lu ha el fatg da magister da skis en ils Rocky Mountains. Suenter las nozzas e la naschientscha da ses figl era el co-directur d'in'organisaziun per persunas cun impediments ed incumbensà per la protecziun d'uffants a Graz en l'Austria. En quel rom ha el publitgà divers artitgels davart singularitads dal cumportament (Verhaltensauffälligkeiten) tar uffants ed è s'engaschà per l'emprima profilaxa cunter drogas a Graz. Da return en Svizra è el sa fatg scolar sco pedagog curativ e supervisor. Dapi il 2004 viva Tucek en la culegna da gualsers Mut ed instruescha sco magister dal stgalim superiur e pedagog curativ.

Tucek ha fundà il 2007 la partida "La Verda" dal Grischun, da la quala el è stà president fin il 2009.


</doc>
<doc id="10553" url="https://rm.wikipedia.org/wiki?curid=10553" title="Hans Martin Sutermeister">
Hans Martin Sutermeister

Hans Martin Sutermeister (* ils 29 da settember 1907 a Rued (vischnanca en il chantun Argovia); † ils 4 da matg 1977 a Basilea) è stà in scriptur e politicher svizzer. Ses tat è stà il scriptur Otto Sutermeister, ses bab il plevon protestant dal vitg, Friedrich Sutermeister. La famiglia dischlocà a Binningen; Sutermeister ha l’emprim visità il gimnasi umanistic a Basilea, nua ch’el ha fatg la matura l’onn 1926. Malgrà ses talent da cumponer ha el entschet a studegiar medischina; l’entschatta da ses studi ha Sutermeister passentà a Basilea e Berna, gia suenter in semester ha el dentant midà a Germania (doctorat l’onn 1941). Là ha el scrit il roman autobiografic "Zwischen zwei Welten" (En las scolas tudestgas tutga quest’ovra oz tar la lectura da standard). Plinavant è la chasa editura "Hans Huber" daventada durant quest temp si’editura fixa ("Von Tanz, Musik und andern schönen Dingen"; "Psychologie und Weltanschauung"). Ses emprim cumposiziun publitgà è naschì ils onns 1948/49: "Kleiner Walzer". L’onn 1956/7 ha Sutermeister maridà, ed els dus èn ids a star a Berna. Sutermeister ha cumenzà a scriver reportaschas da detectiv ch’èn per part cumparids en il "Beobachter" (Pierre Jaccoud, Maria Popescu, Robert Willi). Per si’ovra – che cuntegna sper ils essais e referats – ha Sutermeister survegnì ina massa premis. Ils onns sessanta sa chattava ses success en la publicitad sin il zenit. 

Sco autur critic ha Sutermeister prendì posiziun envers la politica internaziunala, e quai en essais e referats. Exempels èn il text da pressa "Ist Moskau eine Reise wert" (1970) u "Möglichkeiten einer inneren und äusseren Schulreform im Sinne der Gesamtschule in der Stadt Bern" (1971). L’onn 1976 è naschì ses "Summa Iniuria" e "Grundbegriffe der Psychologie von heute". Ils 4 da matg 1977 è Sutermeister mort en la vegliadetgna da 69 onns. 



</doc>
<doc id="10557" url="https://rm.wikipedia.org/wiki?curid=10557" title="Conradin de Flugi">
Conradin de Flugi

Conradin de Flugi, cun num cumplet Conradin Flugi d'Aspermont (* 22 da settember 1787 a San Murezzan; † 17 da matg 1874 a Cuira) è stà in poet rumantsch.

Conradin de Flugi è naschì l'onn 1787 a San Murezzan. El e stà per curt temp scolar a l'Institut a Porta a Ftan e suenter è el ì a scola dus onns a Cuira. Cun 14 onns ha el cumenzà ses giarsunadi a Lindau. Silsuenter è el stà activ a Genova, Pisa e Livorno. Fin il 1815 è Flugi stà en servetsch dal retg Joachim Murat da Napel. Cur che quel reginam è crudà, è Flugi turnà l'onn 1823 in patria, nua ch'el fascheva da pur a Valchava fin il 1828. Lura è el turnà a San Murezzan, nua ch'el è daventà l'emprim e principal promotur dal svilup da San Murezzan sco lieu da cura. El ha tranter auter contribuì a la fundaziun da la Societad da las funtaunas termalas. L'onn 1834 è Flugi sa domicilià a Cuira per pussibilitar a ses uffants lur furmaziun.

Durant ses temp a l'ester ha Flugi cumenzà a scriver poesias. El vegn oz descrit sco piunier da la lirica rumantscha d'emigrants. Il 1845 è cumparida sia collecziun da poesias "Alchünas rimas romaunschas", che ha vis il 1861 ina secunda ediziun revedida ed augmentada. Il 1894, ventg onns suenter sia mort, è il tom vegnì restampà sut il titel "Poesias" en la stamparia da Simon Tanner a Samedan.




</doc>
<doc id="10561" url="https://rm.wikipedia.org/wiki?curid=10561" title="Ernst Lechner">
Ernst Lechner

Ernst Lechner (era "Ernest"; * 18 d'october 1825 a Lipsia, Saxonia, Germania; † 12 da december 1912 a Tusaun) era in reverenda tudestg.

Ernst Lechner è naschì l'onn 1825 a Lipsia en la Germania, nua ch'il bap Sigmund (oriund da Nürnberg) era inspectur da scola. Suenter aver fatg tras il gimnasi a Nürnberg, ha el studegià filosofia a Lipsia e per in onn a Tubinga. El prendeva activamain part a la "Burschenschaft" da quels temps ed è daventà l'onn 1849 docter da la filosofia. I suandavan studis teologics a Turitg. Per in tschert temp era el "provisor" giu'l Toggenburg ed a Schlarigna. Il 1851 ha el absolvì ses examen teologic a la sinoda da Bravuogn e lu predgià per dus onns a Nufenen. Il zercladur 1853 ha el surpiglià la pravenda da Schlarigna e gia a la fin d'october salvà si'emprima predgia rumantscha. A medem temp era el activ a San Murezzan. Dal 1861 al 1865 ha el predgià a Stampa e dal 1865 Tusaun e Masagn. L'onn 1898 u 1899 è el sa retratg a Schlarigna. Ernst Lechner è mort l'onn 1912 a Tusaun.

Ernst Lechner ha publitgà per tudestg numerusas monografias turisticas. La principala, "Graubünden. Illustrierter Reisebegleiter durch alle Talschaften" dal 1903 è cumparda en tschintg ediziuns, l'ultima giada l'onn 1920. Ultra da quai è el sa fatschentà cun l'emigraziun grischuna ed ha fatg stampar il 1909 il volum "Die periodische Auswanderung der Engadiner und anderer Bündner" (segunda ediziun il 1912).

Per rumantsch ha el publitgà il 1855 in "Pitschen Catechisem" ed il 1857 ensemen cun il magister Heinrich las "Istorias della sencha scrittüra". L'onn 1857 è cumparì il tom "Chanzuns religiusas" cun versiun sias e d'oters.

Dal 1855 al 1857 ha Lechner redigì ensemen cun reverenda Nicholas Vital la "Dumengia-saira" en la quala el ha era publitgà atgnas poesias. L'ediziun dal 1858 ha el dà ora sulet.



</doc>
<doc id="10564" url="https://rm.wikipedia.org/wiki?curid=10564" title="Maja Gerber-Hess">
Maja Gerber-Hess

Maja Gerber-Hess (* 5 da november 1946 a Turitg) ei ina scriptura svizra. Dapi 1978 scriva ella raquents ed historias cuortas per affons e carschi.

Maja Gerber-Hess ei naschida ils 5 da november 1946 a Turitg. Ella ei carschida si a Winterthur. Suenter ch'ella ha absolviu il gimnasi, ha ella fatg in seminari per mussadra da scoletta. Il diplom ha ella fatg 1968 cun success. Suenter ina dimora ell'Engheltiara ha ella maridau leu. Denton ei ella suenter in divorzi vegnida anavos en Svizra 1980. Gerber ha luvrau sco lectura e bibliotecara. Era ha ella luvrau ella scena da film ed era experta da film e conluvrera agl uffizi da servetsch social per giuvenils da Turitg. Naven dall'entschatta dils onns 80 ha ella publicau numerusas raquents e romans per giuvenils. Era ha ella scret contribuziuns per antologias. Sin biars viadis el territori tudestg ha ella contact cun ses lecturs. Maja Gerber-Hess viva e scriva oz a Wangen el cantun Turitg.




</doc>
<doc id="10567" url="https://rm.wikipedia.org/wiki?curid=10567" title="Gudrun Pausewang">
Gudrun Pausewang

Gudrun Pausewang (* 3 da mars 1928 a Wichstadtl, Tschechoslovachia, cun num civil "Gudrun Wilcke") ei ina scriptura tudestga.

Gudrun Pausewang ei naschida il 1928 a Wichstadtl en la Tschechoslovachia (oz: Mladkov en Tschechia). Leu passenta ella ina biala affonza cun ses tschun fargliuns. Il bab croda 1943 ell'uiara en Russia. Cun 17 onns banduna ella cun sia famiglia sia patria e scappa entochen Hessen. Suenter haver frequentau la scola primara, absolvescha ella igl abitur e studegia silsuenter agl institut pedagogic. Lura lavura ella in pèr onns sco scolasta e perfin sco menadra da scola en Tiaratudestga ed ell'America Latina. Ell'America Latina rimna ella ina massa experientschas e novs impuls u novas ideas per sias ovras litteraras. 1968 banduna ella aunc ina ga sia patria e passenta tschun onns ella Columbia. Ella tuorna cun siu um ed in fegl che ha da gliez temps dus onns. Tochen a sia pensiun ei ella puspei occupada sco scolasta a Hessen.

Caracteristic per ses cudischs ein cunzun la coluraziun, il plascher da veta e la direzia sociala dalla veta latinamericana. Il cudisch "Viadi d'avust" ed aunc ulteriurs cudischs per giuvenils setractan dall'uiara e dalla paupradad. Savens ei ella sefatschenta cun quellas tematicas ed ei s'engaschada per giustia e pasch. Denton ei dunna Pausewang tatta ed ha publicau varga 80 cudischs. La gronda part per affons e giuvenils.



</doc>
<doc id="10570" url="https://rm.wikipedia.org/wiki?curid=10570" title="Mustafa Kemal Atatürk">
Mustafa Kemal Atatürk

Mustafa Kemal Atatürk (tr. "Gazi Mustafa Kemal" resp. "Gazi Mustafa Kemal Pascha", * 19 da matg 1881 ad Saloniki en Grezia sco "Mustafa"; † 10 da november 1938 a Istanbul en Tirchia), è stà in general, um dal stadi ed president tirc.


</doc>
<doc id="10571" url="https://rm.wikipedia.org/wiki?curid=10571" title="Placi Condrau">
Placi Condrau

Placidus Sigisbert Condrau (* 22 da fanadur 1819 a Mustér; † 22 da november 1922 a Mustér) è stà in politicher catolic-conservativ, professer e publicist en il chantun Grischun en Svizra ch'ha gì grond'influenza sin il moviment conservativ en il grischun.

Ils geniturs da Placi Condrau eran Gion Fidel e Maria Cristgina Condra, naschida Bundi. Il bab era mistral da la Cadi.

Suenter aver far tras il gimnasi a Mustér, ha Placi Condrau studegià antropologia, psicologia ed istorgia da la natira a Minca e Bonn. Plinavant ha el frequentà prelecziuns en istorgia da la religiun e filosofia da l'istorgia.

Cur che ses bab è mort il 1843, è Conrau turnà a Cuira, nua ch'el ha instruì dal 1843 al 1850 istorgia, geografia ed aritmetica a la Scola chantunala. Dal 1850 fin al 1856 ha Condrau dà scola al gimnasi claustral a Mustér e tranter il 1852 ed il 1863 era el en pli inspector scolastic per il district dal Rain Anteriur. Il 1850 ha el convocà l'emprima conferenza da scolasts en la Cadi. Ensemen cun il politicher Caspar Decurtins ha el defais il diever en scolas dal raquint «Sigisbert en Rezia» da Pader Maurus Carnot, che raquinta l'istorgia da la fundaziun da la claustra da Mustér. En rom d'ina reorganisaziun dal sector scolastic ha la regenza a Cuira scumandà quel cudisch. 

A partir dal 1845 era Condrau colavuratur e redactur da diversas gesattes rumantschas. Il december 1856 ha el fundà la «Nova Gasetta Romonscha», da la quala el era editur e possessur. La «Gasetta» è sa mussà sco instrument impurtant per furmar l'opiniun e defender las interessas da la Surselva. Davent dal 1859 era Condrau era redactur dal «Calender romontsch».

Dal 1866 fin al 1879 era Placi Condra deputà dal Cussegl grond e dal 1873 fin al 1877 mistral da la Cadi.

Damai che la lescha chantunala davart las claustra dal 1861 ha quasi impedì che las claustras retschaivian novizs, è la claustra da Mustér vegnì en pericul da vegnir schliada. Ensemen cun Caspar Decurtins e Theophil Sprecher von Bernegg e Condrau s'engschà per mantegnir la claustra. Per cuntanschar quai ha el scrit blers artitgels e brevs en ils quals el ha suttastritgà l'impurtanza da la claustra per cultura, religiun e scolaziun.

Placi Condrau è restà nubil. Ses frar è stà il miedi e politicher Augustin Condrau (1811–1887).



</doc>
<doc id="10572" url="https://rm.wikipedia.org/wiki?curid=10572" title="Clementina Gilly">
Clementina Gilly

Clementina Gilly (era "Clementina Gilli"; * 26 d'avrigl 1858 a Modena (Italia); † 22 da november 1942 a Zuoz) è stada ina scriptura, poetessa e translatura da litteratura rumantscha.

Clementina Gilly è naschida l'onn 1856 a Modena en ina famiglia da Randulins. Ella ha frequentà las scolas a Zuoz ed in institut englais a Padova. Ella ha vivì cun sia famiglia a Formigine en l'Emilia ed è turnada il 1875 a Zuoz, nua ch'ella ha lavurà diesch onns tar la posta. Pli tard è ella daventada collavuratura dal romanist e lexicograf Anton Velleman che ha cumponì ina grammatica per l'Engiadin'Ota. Ultra da quai è ella sa participada a la redacziun ed a l'ediziun da revistas e chalenders. Clementina Gilly è morta il 1942 a Zuoz.

Grazia a sias conuschientschas linguisticas fundadas è ella daventada ina da las pli impurtantas intermediaturas da litteratura estra en terra rumantscha. Il 1909 ha ella cumenzà a translatar texts tudestgs e talians en puter, tranter auter romans e novellas da Heinrich Federer, Theodor Storm, Jeremias Gotthelf, Conrad Ferdinand Meyer e Francesco Chiesa ed il 1940 il «Wilhelm Tell» da Schiller.

Sut il pseudonim Clio ha Clementina Gilly scrit numerusas poesias ch'èn vegnidas publitgadas en il Fögl d'Engiadina ed il Chalender Ladin. Il 1926 ha ella edì in tom da collecziun che cuntegna dasper sias atgnas poesias era translaziuns da poesias talianas, tudestgas, franzosas ed englaisas.




</doc>
<doc id="10574" url="https://rm.wikipedia.org/wiki?curid=10574" title="Gian Pitschen Balastèr">
Gian Pitschen Balastèr

Gian Pitschen Balastèr (* 1833 a Zuoz; † 1894 a Zuoz) è stà in poet rumantsch.

Gian Pitschen Balastèr è naschì l'onn 1833 a Zuoz, nua ch'el ha passentà sia giuventetgna e frequentà la scola. Ses magister "Gian Tumesch Gredig" l'ha probablamain dà ils emprims impuls poetics. Cun sedesch onns è el partì per l'Italia sco ‹giuven d'buttia›. Cun pitschnas interrupziuns è el stà là fin il 1879, l'emprim a Capri, suenter a Reggio Emilia e Modena, nua ch'el ha surpiglià la direcziun d'in affar. Il 1868 ha el maridà "Margerita Bernhard" cun la quala el aveva tschintg uffants. Pliras da sias poesias ha el scrit en Italia, tranter auter «O mia chera Engiadina», ina chanzun da grond'encreschadetgna per sia patria.

L'onn 1879 è Balastèr sa stabilì a Zuoz, nua ch'el ha occupà diversas caricas communalas. Uschè è el per exempel stà president communal. En ses temp liber è el ì a chatscha. Il prinzipi dal 1894 è Gian Pitschen Balastèr mort en la vegliadetgna da 60 onns suenter lunga malsogna. Il settember 1893 ha el publitgà si'ultima poesia «Il nouv schluppet».

Las poesias da Gian Pitschen Balastèr èn cumparidas da ses temp en il Fögl d'Engiadina ed il 1905 las ha "Johann Ulrich Campell" publitgadas en las "Annalas da la Societad Retorumantscha", accumpagnadas d'ina curta biografia.



</doc>
<doc id="10579" url="https://rm.wikipedia.org/wiki?curid=10579" title="Eroport da Cam Ranh">
Eroport da Cam Ranh

L'Eroport da Cam Ranh (IATA: CXR, ICAO: VVCR) è l'eroport da la citad vietnamaisa da Nha Trang da la regiun Nam Trung Bo, Vietnam. L'eroport sa chatta 30 km distant dal center da la citad. Las lavurs da construcziun èn vegnidas cumenzadas l'onn 1960 ed èn vegnidas terminadas en il mars 1963. La lunghezza da la pista da partenza ed atterrament munta a 3'048 m e la largezza munta a 45 m.


</doc>
<doc id="10580" url="https://rm.wikipedia.org/wiki?curid=10580" title="Angiolina Vonmoos">
Angiolina Vonmoos

Angiolina Valentin è naschida l'onn 1862 a Sur En, ina fracziun da la vischnaca da Sent. Ella era la figlia da Jon Valentin (numnà Jon da Töna) ed Annatina, naschida Ans. Ils geniturs gestiunavan l'ustaria ‹Uors›. Il bab era muliner, chaltger e chanastrer; el ha era fatg part da la schluppettada da l'urs legendar en Val d'Uina.

Suenter aver frequentà las scolas dal vitg, lavurava ella en ina plazza sco tgirunza tar ina famiglia nobla en Engalterra. Lura è ella stada per dus onns en Frantscha. En sias plazzas e l'ester ha ella emprendì englais e franzos. Il 1908 ha ella maridà en segunda letg Schimun Vonmoos, da plirs onns reverenda a Ramosch e scriptur.

Schimun Vonmoos vegn ad esser quel che l'ha animà da scriver. Angiolina Vonmoos era cun quai la «prüma vusch feminina aint illa prosa narrativa rumantscha originala».

Angiolina Vonmoos ha scrit e publitgà insaquants raquints, tranter quels «Meis prüm anè» e «La muoja alba» (en "Chasa Paterna" 31) u «L'amur da Nina » (sco "Chasa Paterna" 44)



</doc>
<doc id="10583" url="https://rm.wikipedia.org/wiki?curid=10583" title="Gian Battista Tramèr">
Gian Battista Tramèr

Gian Battista Tramèr (era scrit "Tramêr"; * 22 da settember 1812 a Tschierv; † 8 da favrer 1893) è stà in reverenda, schurnalist e scriptur rumantsch.

Gian Battista Tramèr è naschì l'onn 1812 a Tschierv en la Val Müstair. El ha frequentà la scola dal lieu, lu in institut privat a Seewis ed il seminari teologic a Cuira ch'el ha terminà il 1836. Suenter il seminari è el stà reverenda a Zernez, lura dal 1850 fin il 1889 a S-chanf, nua ch'el è mort l'onn 1893.

Il 1857 ha Tramèr fundà ensemen cun Nicolo Kirchen e Janett Menni il "Fögl d'Engiadina". El ha sez scrit per il Fögl ed ha surpiglià dal 1861 al 1863 la redacziun. El ha er redigì "Il Tramagliunz", in chalender rumantsch ch'è cumparì dal 1862 al 1866.

Gian Battista Tramèr ha vertì ed adaptà diversas chanzuns ed edì ensemen cun "Florian Barblan" las «Chanzuns Romaunschas a trais vuschs per las scoulas superiuras».



</doc>
<doc id="10586" url="https://rm.wikipedia.org/wiki?curid=10586" title="Giovannes Mathis">
Giovannes Mathis

Giovannes Mathis (* 7 da zercladur 1824 a Crasta, vischn. da Schlarigna; † 7 d'avust 1912 a Crasta) è stà in scriptur, romancier e poet rumantsch. El ha scrit principalmain en puter, per part era en vallader.

Giovannes Mathis è naschì l'onn 1824 a Crasta, ina fracziun da Schlarigna. Suenter las scolas, cun 15 onns, è el partì per Brüssel, nua ch'el ha fatg in emprendissadi sco pastizier. Pli tard ha el manà agens affars: dal 1845 al 1864 a Toulon e dal 1877 al 1890 a Genua. Tranteren, il 1869, al chattain nus sco hotelier e president communal a Schlarigna. L'onn 1900 è Giovannes Mathis sa retratg finalmain a Crasta, nua ch'el è mort il 1912.

L'ovra litterara da Giovannes Mathis cumprenda numerusas poesias, raquints, farsas e tocs da teater (eir en furma dramatica) davart la vita engiadinaisa, che èn cumparids dal 1887 fin a sia mort en quasi mintga tom da las "Annalas", en il "Fögl d'Engiadina", en il segund tom da la "Dumengia-saira" ed en il "Chalender Ladin".

Ses roman il pli enconuschent è «Amicizcha ed amur» (intitulà oriundamain «Amicizia ed amur») che reflectescha usits dal 18avel tschientaner. Suenter l'emprima ediziun publitgada dal 1894/1895 en la Dumengia Saira, suonda dal 1926 la segunda ediziun elavurada da Peider Lansel e Clementina Gilly e dal 1986–88 la terza ediziun elavurada da Gion Gaudenz. Dal 1924 (emprima ediziun postuma da Peider Lansel) e 1980 (segunda ediziun elavurada da Gion Gaudenz) èn cumparids ils «Algords», ina collecziun autobiografica che dat in'invista en la vita dad emigrant en il 19avel tschientaner.

In motiv recurrent en las ovras da Govannes Mathis è la vita publica en Engiadina cun sias festas ed isanzas.

Ils manuscrits da las singulas ovras da Giovannes Mathis vegnan conservads en la biblioteca dal Museum Chasa Jaura a Valchava.



</doc>
<doc id="10588" url="https://rm.wikipedia.org/wiki?curid=10588" title="Simon Caratsch">
Simon Caratsch

Simon Caratsch (era "Simeon Caratsch"; * 25 da matg 1826 a S-chanf; † 27 da favrer 1892 a S-chanf) è stà in poet rumantsch.

Simon Caratsch è naschì l'onn 1826 a S-chanf. Suenter avair frequentà la scola dal vitg e l'institut Hotz a Thalwil (ZH), è el partì per Modena, nua ch'el ha fatg in emprendissadi en in affar da parents. Durant ina curta dimora en Engiadina il 1864–65 ha Caratsch redigì il Fögl d'Engiadina en il qual el ha publitgà sias poesias. Lura è el sa domicilà a Turin, nua ch'el ha manà ina bieraria. Ils ultims onns da sia vita ha el passentà a S-chanf ed è mort là il 1892.

Simon Caratsch ha translatà diversas farsas or dal talian, per part ensemen cun Gian Fadri Caderas. Cun lez ha el er cumponì las cumedias «Il spiert del Piz Bernina ed il landamma d'Engiadina» ed «Ils duos poets». Sias poesias èn cumparidas en dus toms il 1861 ed il 1885 a Turin.




</doc>
<doc id="10605" url="https://rm.wikipedia.org/wiki?curid=10605" title="Tamangur">
Tamangur

Tamangur (pronunzcha [], dal latin A M "„teja dals miniers“" o da A M "„teja dals muongs“") es üna cuntrada distanta da palüds e da god da dschember aint in Engiadina Bassa. La cuntrada ha ün'importanza particulara per seis plü ot god da dschember cumpact in Europa e sco simbol da la persistenza dals Rumantschs i'l context da la conservaziun da la cultura e da la lingua.

Tamangur as rechatta aint illa part la plü ota da la Val S-charl aint il cumün politic da Scuol aint in Engiadina Bassa. Üna pitschna part pro l'ur superiur dal territori appartegna a l'anteriur cumün politic da Valchava e dimena al cumün politic da Val Müstair daspö la fusiun dals cumüns politics da l'on 2009.

Il territori cumanza a la sboccadüra da la "Val Plazèr" (1994 m.s.m.) e finischa al sectur "Zondra da Tamangur" al Pass da Costainas (2251 m.s.m.), chi collia l'Engiadina a la Val Müstair. Sül territori as rechattan las alps "Tamangur Dadora", "Praditschöl" e "Tamangur Dadaint" cull'alp "Astra". La "Foppa Tamangur" a la costa dal Piz Starlex (3075 m.s.m.) rapreschanta üna da las regiuns da funtanas da la Clemgia.

La Clemgia drenescha il territori vers l'En e dimena finalmaing i'l Mar Nair.

Tamangur ha ün clima continental. Las precipitaziuns annualas rivan als 750 mm. Ün observatori meteorologic in vicinanza dal Tamangur muossa l'inviern suvent valuors da -30° celsius.

Daspö il 1996 es Tamangur l'oget 265 da l'Inventar federal da las zonas palüdaintas. Il territori registrà cuntegna be il fuond da la val fin a maximalmaing 2440 m.s.m, dimena sainza la pizza da la val da la Clemgia e sainza la "Foppa Tamangur". Da tschella vart fan part da l"'oget 265" na be las palüds, mo eir ils gods da dschember.

Sco zona palüdainta registrada sta Tamangur suot protecziun in basa a l'"Artichel Rothenthurm" (Art. 78, alinea 5 CF).

Il Chantun Grischun ha registrà il "God Tamangur" sco reservat da god natüral. Quist territori da 86 ha fa part da la zona palüdainta registrada da la Confederaziun e cuntegna il "God Tamangur" cun sia lunghezza da ca. 1,5 km dal fuond da la val fin a ca. 2300 m.s.m. Il reservat gnit fundà l'on 2007 e sta suot protecziun almain fin il 2057.

Ils böts dal reservat da god natüral sun la pussibiltà da la successiun natürala da la fuormaziun vegetala dal god da dschember cun grusaida e la protecziun da refügis per bes-cha e plantas, chi nu pon crescher suot cultivaziun forestala. Tantüna vegnan toleradas tschertas intervenziuns umanas: la senda vain tgnüda libra da laina terrada e la chatscha uschè sco il ramassar da coccas e bulais sun pussibels suot las cundiziuns dals reglamaints solits.

La fuorma dad U da la val es il resultat da vadrets dal temp da glatsch. Il fuond da la val ingiò che's stortiglia la Clemgia es fich palüdaint e quistas palüds sun particularas pella Svizra.

Mainas palüds as rechattan fingià aint illa part la plü ota da la val pro'l "Pass da Costainas", ma las palüds bassas plü bellas cun üna lunghezza da ca. 2,5 km sun situadas tanter l'Alp Astras ed il God Praditschöl a 2100 m.s.m. Aint illa part la plü bassa dal territori as rechattan palüds da spuonda cha's indaintan cul god da dschember vaschin.

Ün'importanza particulara pella cuntrada ha il "God Tamangur" (o "God da Tamangur") situà aint illa part d'immez da Tamangur. El as cumpuona principalmaing da dschembers, cun frus-chaglia da günaiver e da larschs giuvens. Üna fuormaziun da dschember ter cumpacta e serrada uschea vaschina al cunfin dal god es incumparabla, il god vain cuschidrà sco il god da dschember cumpact il plü ot in Europa. Blers dschembers han fin 800 ons.

Aint illa "Zuondra da Tamangur" (o "Zondra da Tamangur") da la secziun sura da la val pro'l cunfin dals bös-chs dominan fuormaziuns cumpactas da zuonder ("Pinus mugo mugo"). Ellas vegnan interruotas da ventagls alluvials, auals e cuogns da bova chi's transmüdan in palüds aint il fuond da la val.

Las alps dal Tamangur vegnan cultivadas daspö blers tschientiners. L'alp "Praditschöl", l'alp "Astras" e "Tamangur Dadaint" vegnan cultivadas fin uossa, intant cha ils stabilimaints dals alps "Tamangur Dadora" e "Alp d'Astra Dadora" sun hoz in ruina.

Tamangur es üna destinaziun stimada per turas e mountain biking da gün fin ad october. Il punct da partenza es pel solit S-charl, il punct final es o Lü (sur "Pass da Costainas") o il Pass dal Fuorn (sur "Fuorcla Funtana da S-charl"). Las turas düran 4 fin 6 uras, cun ün grà da difficultà da T2 sün la scala dal Club Alpin Svizzer. La senda chi maina tras il "God Tamangur", es sülla costa dretta da la val (a l'ost) intant cha la via charregiabla üsada da l'economia alpestra e dals mountainbikers es sülla costa schnestra (al vest).

Cun excepziun da las sendas bain preparadas e da la vendita da baiver e da snacks pro l"'Alp Astra" nun esa ingün'infrastructura turistica aint illa val.

Al Fuorn, a S-charl ed aint illa Val Mingèr pac dalöntsch dal Tamangur gnittan exploitadas minieras dal temp d'immez fin il 19avel tschientiner. La preparaziun dal metal crüj dovraiva grondas quantitats da laina e charbun.

Intant cha'ls gods da las vals principalas da l'En e dal Rom gnivan explotats cun chüra sco gods tais, gnivan ils gods da las regiuns minieras manzunadas abüsats seguond il punct da vista dad hoz. Las consequenzas da quista explotaziun da rapina d'eiran tant plü greivas cha il god al cunfin superiur da sia existenza biologica douvra bler daplü temp pella regeneraziun co aint in regiuns plü bassas.

I para però, cha quist nu d'eira il cas pel "God Tamangur": id es fich probabel cha la laina dal "God Tamangur" nu gniva exploitada, ne pellas minieras a S-charl, ne pellas salinas a Hall (rum. "Alla") aint il Tirol, mo la laina gniva explotada fin sü "Plan d'Immez" directamaing suot il cunfin odiern dal reservat palüdaint. Amo l'on 1799 examinet üna cumischiun ufficiala l'explotaziun da la laina da Tamangur pellas salinas da Hall, ma ella renunziet a l'idea pervi dals cuosts da flottaziun enorms.

I para però dal sgür, cha las alps ütilisaivan la laina sco laina dad arder da vegl innan.

Peider Lansel, il poet vallader e promotur da la lingua rumantscha, paragunet l'on 1923 in ün poem cuntschaint il god muribund da Tamangur cun il rumantsch chi cumanzaiva ad ir a perder fingià dal 19avel tschientiner. El invochet il "God Tamangur" sco simbol pella persistenza, pel cumbat per surviver e pella forza. La tschinchavla strofa dal poem:

"Al veider god, chi pac a pac gnit sdrüt"
"sumeglia zuond eir nos linguach prüvà,"
"chi dal vast territori d’üna jà"
"in usché strets cunfins uoss’es ardüt."
"Scha’ls Rumanschs nu fan tuots il dovair lur,"
"jaraj’a man cun el, sco Tamangur."

Il chantautur rumantsch-tudes-ch Linard Bardill publichet l'on 1996 ün disc cumpact dubel cul titel "Tamangur". Las chanzuns fan adöver da texts da Men Rauch e da Peider Lansel, scrits in vallader aint illa prüma mità dal 20avel tschientiner, ma eir da texts da Madlaina Stuppan dals ons 1980. Ils titels sun tanter oter "Tamangur", "Il bös-ch rumantsch" e "Bilantsch rumantsch".

Linard Bardill s-chaffa üna relaziun cun campagnas da salvamaint i'l context Tamangur/lingua rumantscha chi d'eiran actualas i'ls ons 1980, ma prenda hoz üna posiziun main militanta, plüchöntsch la posiziun d'ün observader.

"Transit Tamangur" es ün proget cultural e linguistic da la Lia Rumantscha. Seis böt es da metter in acziun valuors tradiziunalas (simbolisadas culla part dal nom "Tamangur") cun fuormas modernas (part dal nom "Transit"). Ils progets lian la lingua rumantscha in quist rom cun temas sco la scoula, il sport, la musica e las medias.

Ils respunsabels dal turissem da l'Engiadina insembel cul ambaschadur dals Pajais Bass in Svizra battiettan l'on 2004 il piz cull'otezza da 2918 m.s.m. tanter il "Piz Mezdi" ed il "Piz d'Astras" (ca. 2 km al vest da l'alp "Praditschöl") cul nom da "Piz Amalia", suainter la princessa neerlandaisa Catharina-Amalia der Nederlanden chi'd es nada l'on precedaint. Seguond la cumischiun da nomenclatura dal Chantun Grischun es üna tala denominaziun però scumandada.



</doc>
<doc id="10607" url="https://rm.wikipedia.org/wiki?curid=10607" title="Vnà">
Vnà

Vnà (oriundamain "Mna", per tudestg antruras "Manas") è in vitg en Engiadina Bassa che furma politicamain ina fracziun da Valsot (fin il 2012 Ramosch). Il lieu è situà sin 1630 m s.m e dumbra 70 avdants ch'èn maioritarmain refurmads e discurran in dialect vallader.

Dasper diversas sendas da viandar en la Val Sinestra, a Zuort, Samignun u Griosch èn oravant tut la baselgia refurmada ed il museum dal vitg degn d'ina visita. La baselgia è vegnida renovada dal 1963 al 1965 e danovamain il 2001. Il museum cuntegna passa 400 exponats dad artists e rimnaders.




</doc>
<doc id="10611" url="https://rm.wikipedia.org/wiki?curid=10611" title="Agamemnon">
Agamemnon

Agamemnon (Ἀγαμέμνων) d'eira ün rai da la mitologia greca. El d'eira rai da la cità Mizene (Mυκῆναι) sülla Peloponnes.

Il bap dad Agamemnon d'eira Atreus, pervi da quai es Agamemnon suvent nomnà "Atrid", q.v.d. Figl dad Atreus. Sia duonna d'eira Clitemnestra (Κλυταιμνέστρα), seis frar il rai da Sparta, Menelaos. Sco descendent da Tantalos tuccava eir ad Agamemnon la schmaladicziun da Tantalos.

Menelaos d'eira maridà a la bella Helena. Cur cha quella füt manada davent da Paris da Troja, cumanzettan Agamemnon, Menelaos ed oters rais da la Grecia la guerra cunter Troja.

Perquai cha Agamemnon vet fradulà üna tschierva soncha dad Artemis, laschet quella stagnar il vent ed il navs grecs nu pudaivan ir or dal port. Agamemnon fet gnir sia figlia Ifigenia per sacrifichar ad ella sül uter dad Artemis, ma cur ch'il sacerdot mettet il curtè, füt Ifigenia svanida ed üna tschierva giaschet sül uter.

Davo la guerra, desch ons plü tard, tuornet Agamemnon a chasa. Klitemnestra füt gritta, perquai ch'el vaiva vuglü far mazzar ad Ifigenia e gnü marusadas cun praschuneras da guerra; el manaiva dafatta Cassandra a chasa. Clitemnestra e seis amader Egist mazzettan Agamemnon illa bognera.

Ils uffants dad Agamemnon e Clitemnestra d'eiran Ifigenia, Elektra, Chrysothemis ed Orestes.



</doc>
<doc id="10614" url="https://rm.wikipedia.org/wiki?curid=10614" title="Alternativa sanestra">
Alternativa sanestra

L'Alternativa sanestra (tudestg "Alternative Linke (AL)", franzos "La Gauche (LG)", talian "La Sinistra (LS)") è ina partida politica svizra da sanestra. Els han lantschà l'iniziativa dal pievel per la dismessa da la taglia pauschala.



</doc>
<doc id="10617" url="https://rm.wikipedia.org/wiki?curid=10617" title="Griosch">
Griosch

Griosch è ina culegna da primarans (aclas) che sa chatta sin 1812 m s.m. tranter Vnà e Zuort en la Val Sinestra. Davent da Vnà è la culegna accessibla tras ina via da 5,5 km lunghezza che maina durant la stad er ina lingia d'autos da posta. Griosch giascha sin il territori da la vischnanca da Valsot (fin il 2012 Ramosch).

Griosch aveva num Greus u Grews durant il temp medieval tardiv e Griesch en il 14avel tschientaner. Il 1520 cumpara'l sco Grousch ed il 1688 sco Grieusch. Il num stat eventualmain en in connex etimologic cun ils pleds valladers «greiv» (grev) u «grava». Il davos sa referescha forsa a l"'Aua da Chöglias" che passa sperasvi.

En il pled da Vnà han las aclas num «plamarans» e betg «prümarans» sco en il vallader da scrittira.

Griosch è vegnì colonisà davent da Samignun. L'onn 1588 èn ils subdits da Griosch sa cumprads libers per 145 renschs (flurins) dals Habsburgais. A lez temp era Griosch anc populà sur onn. En la Segunda Guerra da coaliziun èn ils Austriacs passà il 1799 tras la culegna. Il 1817 ha ina lavina destruì tut ils edifizis cun excepziun da duas stallas. Il 1933 ha ina bova chaschunà gronds donns a Griosch. Perquai che durant l'enviern da lavinas dal 1999 blers edifizis èn vegnids demolids, ha la vischnanca politica fatg ina revalitaziun dal territori, quai ch'aveva sco consequenza che Griosch na vala actualmain (2012) betg pli sco zona da construcziun.

L'indigen "Jaccanin Riatsch-Vonmoos" (1836–1903) ha scrit numerusas poesias davart la culegna e ses avdants. Tenor lezzas poesias hai dà indesch primarans.



</doc>
<doc id="10640" url="https://rm.wikipedia.org/wiki?curid=10640" title="Punt d'ustaria">
Punt d'ustaria

Quest è ina glista dals punts d'ustarias


</doc>
<doc id="10643" url="https://rm.wikipedia.org/wiki?curid=10643" title="Gian Singer">
Gian Singer

Gian Singer (* 1829 a Zuoz; † 1903 a Roma; burgais da Schlarigna) è stà in poet rumantsch.

Gian Singer è naschì l'onn 1829 a Zuoz. El ha smess la scola ed è emigrà a l'ester nua ch'el ha lavurà sco pastizier, cafetier ed um d'affars a Lecco, a Lyon, a Marsiglia ed a Firenza. Pli tard è el sa stabilì sco pastizier e cafetier, l'emprim a Livorno e lura a Roma, nua ch'el manava la pastizaria "Ronzi e Singer" en Piazza Colonna. Gian Singer è mort il 1903 a Roma.

Gian Singer ha publitgà poesias «melodiusas e plain nostalgia» en il "Fögl d'Engiadina". Reto R. Bezzola cumpareglia Singer cun Gian Fadri Caderas, «ma el es main melanconic e's lascha niner dals suns da sa lingua materna, scu ün pitschen Verlaine». Il 1876 ha el reunì sias poesias en il tom "Poesias I". In segund volum n'è dentant mai cumparì. Il motiv per quai ans dat Gabriel Mützenberg:

Che Gian Singer è bain vegnì legì cumprova dentant il fatg ch'el figurescha en antologias e publicaziuns davart la litteratura e poesia rumantscha.



</doc>
<doc id="10648" url="https://rm.wikipedia.org/wiki?curid=10648" title="Martin Raschèr">
Martin Raschèr

Martin Raschèr (*1920; burgais da Zuoz, †10-2-2016) è sta in anteriur magister e scrivent rumantsch. El ha publitgà ses emprim cudesch cun passa 91 onns.

Sco uffant illegitim è Martin Raschèr creschì si tar ses nons sin in bain puril a Zuoz.

Suenter il seminari scolastic a Cuira ha Raschèr frequentà la scola da sutuffiziers ed ha prestà durant trais onns servetsch militar. A partir dal 1943 ha el instruì a Termin (Trimmis) e lu a l'internat a Freienstein en il chantun Turitg. Dasper sia lavur da magister ha el fatg il studi da pedagogia curativa. Alura ha el durant 19 onns dà scola ad Arosa. Sin quai è Raschèr turnà a Freienstein, nua ch'el ha surpiglià la direcziun da l'internat. En quest post è el stà fin tar sia pensiun. Dapi lura viva el a Grub en il chantun Argovia.

Curt suenter sia pensiun il 1985 ha Martin Raschèr fatg in curs da scriver ed ha cumenzar a notar reminiscenzas per sia dunna e ses dus uffants; quai per tudestg damai che sia famiglia na sa betg rumantsch. 35 istorgias ha el rimnà en in pitschen carnet cun il titel "Seifenwasser" dal qual el ha regalà otg exemplars. In da quels exemplars ha el regalà ad in anteriur scolar che en il fratemp ha emprendì rumantsch e che ha intimà Raschèr da scriver si sias reminiscenzas per rumantsch. Pli tard ha el cumenzà da translatar sias istorgias en puter. «Pli ditg ch'jau ma fatschentava cun la translaziun e pli lev ch'ella gartegiava. Jau n’avev betg emblidà mia lingua materna! Ella era mo cupidada e stuvaiva vegnir svegliada» vegn el cità en "La Quotidiana". Ils 18 da zercladur 2012 è cumparì ses cudesch biling puter-tudestg cun il titel "Ova da savun/Seifenwasser".




</doc>
<doc id="10652" url="https://rm.wikipedia.org/wiki?curid=10652" title="Rabius">
Rabius

Rabius è la pli gronda fracziun da la vischnanca da Sumvitg en il chantun Grischun en Svizra. Il vitg ha cira 500 abitants, la mesadad da la populaziun da la vischnanca.

Las autras fracziuns da la vischanca èn Sumvitg, Surrein e Cumpadials.

Il rumantsch sursilvan è la lingua principala a Rabius; el è la lingua da la scola primara. Igl ha era ina minoritad da lingua tudestga.


</doc>
<doc id="10670" url="https://rm.wikipedia.org/wiki?curid=10670" title="Andalién">
Andalién

L'Andalién (spagnol "río Andalién") è in flum chilen en la VIII Región del Biobío. El curra tras la regiun metropolitana Gran Concepción, ha ina lunghezza da 130 km e drenescha in intschess da 780 km².

L'Andalién nascha da la confluenza dals auals (esteros) Poñén e Curapalihue e cula lura vers il vest in direcziun da Concepción. Suenter esser culà tras ils quartiers dal nord da la citad, sa drizza el vers nord e sbucca tar Penco en il chantun meridiunal da la Bahía de Concepción. Sin quest ultim toc marca el per part il cunfin tranter las zonas ruralas da las vischnancas da Penco e Talcahuano.




</doc>
<doc id="10673" url="https://rm.wikipedia.org/wiki?curid=10673" title="Catalog da geodatas da basa">
Catalog da geodatas da basa

Il catalog da geodatas da basa é (en Svizra) ina glista en fuorma dad in catalog da tut las geodatas, ch'én decleradas per in legislatur 
(Confederaziun, chantun, vischnanca u auters) sco geodatas da basa, quai vul dir geodatas fundadas sin acts legislativs. 
Il catalog a l'intent da visualisar (e da ina survista) da tut las geodatas che sono decleradas u menziunadas en las leschas spezialas u auters relaschs dal legislatur, plinavant fa el l’attribuziun legala dad in servetsch cumpetent e la decleraziun d'auters attributs legals. 
Usualmain ils catalogs én publitgads els acts legislativs (en general en in'ordinaziun da pussanza executiva).

En Svizra, ils emprems catalogs da geodatas da basa én entrads en vigur il 1 da fanadur 2008, cumenzond cun la legislaziun federala. Quest catalog federala cuntegn actualmain 
181 geodatas da basa, cumprais las infurmaziuns concernent lur basa legala suenter il dretg federala (acts legislativs publitgads en la collecziun sistematica dal dretg federala) e la determinaziune da servetschs cumpetents. 77 geodatas da basa suenter il dretg federala vegnin delegadas als chantuns (e/u a las vischnancas). 

Suandant ulteriurs catalogs da geodatas da basa én legiferads al nivel chantunal, alura al nivel cuminal. 
Ils chantuns e las vischnancas catalogan inizialmain las geodatas da basa che lur én stadas delegadas par il legislatur superiur 
(per ils chantuns: las geodatas da basa suenter il dretg federal en cumpetenza chantunala; per las vischnancas: las geodatas da basa suenter il dretg federal e chantunal en cumpetenza cuminala). Plinavant las geodatas da basa fundadas sin acts da l'atgna legislaziun vengin agiuntas. Finalmain, ils catalogs da geodatas da basa da confederaziun, dals chantuns e da las vischnancas én ierarchicamain colliads.

Actualmain ils catalogs da geodatas da basa suandants én entrads en vigur:



</doc>
<doc id="10674" url="https://rm.wikipedia.org/wiki?curid=10674" title="Motorhead">
Motorhead

Motörhead es il nom d'üna gruppa Engalterra da musica da rock furmeda dal 1975 dals musicist Lemmy Kilmister.






</doc>
<doc id="10675" url="https://rm.wikipedia.org/wiki?curid=10675" title="Nina Camenisch">
Nina Camenisch

Nina Camenisch (* 23 d'avrigl 1826 a Sarn sco "Anna Katharina Camenisch"; † 13 october 1912 a Sarn) è stada ina poetessa e rimnadra da ditgas e legendas grischunas.

Sia poesia en lingua tudestga, l'emprim publitgà anonimamain, era fitg populara da ses temp ma è ozendi strusch pli enconuschenta. Sco rimnadra da ditgas e legendas è ella dentant enconuschenta fin al di dad oz; las ditgas ch'ella ha rimnà èn entradas en pliras collecziuns svizras ed estras. L'impurtanza particulara da sia lavur giascha en il fatg ch'ella ha nudà las ditgas en lur furma oriunda – sco ch'ellas è vegnids raquintads ad ellas – senza las modifitgar ed embellir. Nina Camenisch era plinavant ina da las emprimas dunnas, probabel l'emprima en il Grischun, ch'è sa fatschentada en questa maniera cun il patrimoni folcloristic da sia patria.

Anna Katharina Camenisch era l'emprim dad otg uffants dal pur, mastral e derschader Johann Anton Camenisch e da sia dunna Ursula, naschida Buchli. Damai che sia mamma era savens malsauna, ha "Nina" passentà bler temp tar tat e tatta da la vart da la mamma a Versomi. Il tat, in anteriur uffizier da l'armada sarda, ha sveglià tar la giuvna l'interess per l'istorgia, ils pajais lontans e surtut per la litteratura greca. Suenter ch'ella ha frequentà per in onn il pensiunat da mattas a la Neuveville en il chantun Berna, è Camenisch turnada sin il bain dals geniturs. En quel temp ha ella cumenzà a scriver poesias e raquints. Ultra da quai ha ella correspundì cun litterats.

Il 1856 ha Otto Carisch tschernì intginas da sias poesias per publitgar en il tom "Gedichte eines Bündner'schen Landmädchens", dentant senza numnar l'autura. Ulteriuras publicaziuns, tranter auter en gasettas, èn suandadas. 1870 ha ella publitgà ensemen cun ses frar tschorv Georg il tom "Gedichte eines Blinden".

Placidus Plattner ha sveglià l'interess per las legendas popularas en Nina Camenisch ed ella è partida per intervistar la glieud en la regiun ed ha rimnà ditgas, chanzuns, proverbis e versets d'uffants. Plattner ha reelavurà il material confurm al spiert dal temp e ha publitgà quest material il 1899 sut il titel "Geschichten und Sagen aus Alt Fry Rhätien". Ursula Brunold-Bigler ha publitgà il 1987 per l'emprima giada ils texts originals da Nina Camenisch.

Nina Camenisch era ina onda dal reverenda Emil Camenisch (1874-1958) che ha edì la istorgia da la reformaziun en il Grischun 1920.






</doc>
<doc id="10678" url="https://rm.wikipedia.org/wiki?curid=10678" title="Camenisch">
Camenisch

Camenisch è il numa da famiglia da las sundantas persunas:



</doc>
<doc id="10690" url="https://rm.wikipedia.org/wiki?curid=10690" title="Honolulu">
Honolulu

Honolulu (che munta "port protegì" en hawaian) è la chapitala dal Stadi da Hawai, in dals stadis federativs dals Stadis Unids da l'America. La citad sa chatta a la costa sid-orientala da l'insla Oahu che fa cumplettamain part dal district Citad e contadi da Honolulu (engl. "City and County of Honolulu").

La citad ha ina surfatscha da 177,2 km² ed ina populaziun da 337'256 avdants (dumbraziun dal 2010).



</doc>
<doc id="10692" url="https://rm.wikipedia.org/wiki?curid=10692" title="Eroport da Sao Vang">
Eroport da Sao Vang

L'Eroport da Sao Vang (IATA: VV01, ICAO: ?) è l'eroport da la citad vietnamaisa da Thanh Hoa da la regiun Bac Trung Bo, Vietnam. L'eroport sa chatta 45 km distant dal center da la citad. Las lavurs da construcziun èn vegnidas cumenzadas l'onn 1960 ed èn vegnidas terminadas en il mars 1963. La lunghezza da la pista da partenza ed atterrament munta a 3'200 m e la largezza munta a 45 m.


</doc>
<doc id="10695" url="https://rm.wikipedia.org/wiki?curid=10695" title="Tirchia">
Tirchia

La Tirchia (tirca "Türkiye") è in stadi da l'Europa orientala cun 79 milliuns abitants (2016). Sia chapitala è Ankara.


</doc>
<doc id="10697" url="https://rm.wikipedia.org/wiki?curid=10697" title="Markus Lutz">
Markus Lutz

Markus Lutz (* 8 u 9 da fanadur 1772 a Basilea; † 19 d'october 1835 a Läufelfingen; refurmà; burgais da Basilea) è stà in teolog, topograf ed istoricher svizzer. Lutz ha publitgà numerusas scrittiras che sa fatschentan cun l'istorgia e la topografia da las duas Basileas e da la Svizra entira.

Markus Lutz è naschì ils 9 da fanadur 1772 a Basilea (anc en l'anteriur chantun Basilea) sco figl dal chalger e pli tard salter da dretgira Emanuel Lutz e da sia dunna Anna Maria Hey. Dapi la vegliadetgna da sis onns ha el frequentà la scola da la catedrala ed il gimnasi ed è vegnì admess da Pasca 1788 a las prelecziuns filosoficas ("lectiones publicae") a l'Universitad da Basilea. Suenter ch'el ha acquist ses magister, è el sa deditgà a partir dal 1792 al studi da la teologia. Las ideas liberalas entradas davent da la Frantscha l'han dentant svià da ses studis ed uschia ha el fatg per dus onn il magister en il chantun Berna. Sin giavisch da ses geniturs è el turnà il 1795 a Basilea, ha concludì il studi da la teologia e passà l'examen da candidats. Silsuenter ha el surpiglià ina plazza sco vicari a Rothenflue (Basilea-Champagna). Uschia è el daventà l'entschatta 1798 perditga da la sullevaziun revoluziunara da la populaziun encunter la regenza basilaisa. Ils 24 da zercladur dal medem onns è Lutz vegnì tschernì sco plevon a Läufelfingen am Hauenstein ed ils 7 da fanadur ha el cumenzà en questa plazza. Dus dis suenter ha el fatg nozzas cun Maria Salome von Kilch da Basilea ed ha passentà il rest da sia vita sco spiritual en questa vischnanca. En quel temp ha el assistì il 1803 a l'introducziun da la nova constituziun svizra, il 1815 a la renconuschientscha da la neutralitad da la Svizra sco er il 1830 a l'entschatta da la scumbigls politics che han manà a la separaziun da Citad e Champagna. Markus Lutz era in da sulettamain dus plevons che n'han betg vulì u stuì bandunar lur plazza. L'auter era Wilhelm Hoch da Liestal ad Ormalingen. Lutz ha dentant subì duas giadas attatgas sin si'abitaziun ed è probabel era vegnì ferì. Il 1835 è Markus Lutz daventà malsaun ed ha stuì occupar in vicari. Ils 19 d'october dal medem onn è el mort cun passa 63 onns vi da serotorax (Brustwassersucht). En ses testament ha el disponì che 500 francs vegnian investids a favur da vaivas paupras e ch'ils tschains da quest chapital vegnia distribuì mintg'onn a Son Gion ils 24 da zercladur.

Markus Lutz ha savens interprais excursiuns aifer ils cunfins svizzer, per part per far ina visita ad enconuschents e per part per approfundar ses savair istoric e topografic. Sia chasa-pravenda serviva per ina retscha d'onns da domicil da vacanzas da stad («Sommerfrische») per Basilais ritgs ed er il retg svedais detronisà Gustav IV l'ha visità ils 18 d'october 1811. Il temp liber che ses uffizi pastoral al ha permess, ha Lutz duvrà per edir numerusas scrittiras che sa fatschentan per la pli gronda part cun Basilea e conturns, ma per part era cun la Svizra entira.

A las ovras en connex cun Basilea e conturn pertutgan tranter auter:

Tar las ovras che sa fatschentan cun la Svizra entira tutgan:

Ultra da quai ha Markus Lutz cuntinuà la retscha "Helvetische Geschichte während der zwei letzten Jahrtausende" da Leonhard Meister cun il tschintgavel tom che porta il titel "Geschichte Helvetiens seit dem Frieden von Tilsit bis zur Beschwörung des neuen Bundes" e ch'è cumparì il 1815 en dus fascichels.

Tant l'impurtanza che las flaivlezzas da l'ovra da Lutz sco era il punct da vista da la critica daventa clar dal suandant citat dad Albert Schumann ch'è vegnì extratg da la biografia da Markus Lutz en la "Allgemeine Deutsche Biographie" (1884):

Sa chapescha ch'en il fratemp èn cumparids pliras scrittiras che han remplazzà las ovras da Lutz. Perquai ch'el era dentant perditga dal temp da plirs eveniments da grond'impurtanza en l'istorgia basilaisa e svizra (vesair chapitel "Vita ed operar spiritual" survart), han sias descripziuns anc var 180 onns suenter sia mort ina tschert'impurtanza per l'istoriografia indigena.

Durant 25 onns ha Markus Lutz rimnà ina biblioteca enorma cun cudeschs da e davart la Svizra. Il 1826 ha el vendì lezza per 100 Louis d'or a la Lesegesellschaft Basel. La biblioteca da Lutz che cuntegna blers manuscrits e stampas raras ha servì da fundament per la «Vaterländische Bibliothek» che sa chatta oz en la Biblioteca universitara a Basilea. Autras parts dal relasch da Markus Lutz sa chattan en l'Archiv chantunal Basilea-Champagna ("Staatsarchiv Basel-Landschaft").



</doc>
<doc id="10698" url="https://rm.wikipedia.org/wiki?curid=10698" title="Deșteaptă-te, române!">
Deșteaptă-te, române!

Il Deșteaptă-te, române! (rum. "Ta dasda, Rumen!"), cun in text dal scriptur Andrei Mureșanu (1816–1863), è l'imni naziunal da la Rumenia.


</doc>
<doc id="10704" url="https://rm.wikipedia.org/wiki?curid=10704" title="Eroport Internaziunal da Phu Quoc">
Eroport Internaziunal da Phu Quoc

L'Eroport Internaziunal da Phu Quoc (IATA: PQC, ICAO: "VVPQ") è l'eroport internaziunalda la citad vietnamaisa da Phu Quoc en la provinza da Kien Giang da la regiun Mekong Delta. L'eroport sa chatta 7 km distant dal center da la citad (Duong Dong). Las lavurs da construcziun èn vegnidas cumenzadas l'onn 2008 ed èn vegnidas terminadas en il november 2012. L'emprim eroplan da Ho Chi Minh citad è atterrà qua ils 2 da decemember 2012. La lunghezza da la pista da partenza ed atterrament munta a 3'000 m e la largezza munta a 45 m.


</doc>
<doc id="10710" url="https://rm.wikipedia.org/wiki?curid=10710" title="Leu rumen">
Leu rumen

Leu rumen (code ISO 4217: RON; en tudestg: "Rumänischer Leu", en talian: "leu rumeno", en franzos: "leu roumain") è la valuta da la Rumenia.

La munaida rumen consista da "lei" e "bani". 100 "bani" èn in "leu".


</doc>
<doc id="10713" url="https://rm.wikipedia.org/wiki?curid=10713" title="Seraplana">
Seraplana

Seraplana es üna fracziun dal cumün politic vallader Valsot (fin il 2012 Ramosch). Ella as rechatta 3 km davent dal cumün Ramosch, aint in üna foppa sün 1150 m.s.m.

Seraplana ha ca. 50 abitants cun üna majoranza refuormada e quasi tuots discurrind l'idiom vallader. La populaziun lavura ill'agricultura obain i'l sectur terziar a Scuol, il lö principal da l'Engiadina bassa, 12 km davent da Seraplana. A Seraplana as rechatta üna falegnamaria.

Cumbain cha Seraplana tocca a Ramosch in reguard al cumün politic, la baselgia e la scoula, capita il provedimaint postal davent da Strada.

Seraplana es situada ün kilometer davent da la via principala 27 e la lingia d'autos da posta Scuol–Martina maina via Seraplana.



</doc>
<doc id="10721" url="https://rm.wikipedia.org/wiki?curid=10721" title="Bibliografia retorumantscha">
Bibliografia retorumantscha

La Bibliografia retorumantscha (1552–1984) e Bibliografia da la musica vocala retorumantscha (1661–1984) è cumparida l'onn 1986 cun la finamira da dar ina survista integrala da tut las scrittiras stampadas dal Grischun rumantsch tranter il 1552 ed il 1984 sco era da la musica vocala rumantscha dals onns 1661 fin 1984. Ella è vegnida cumpilada da Norbert Berther ed Ines Gartmann ed edida da la Lia Rumantscha cun sustegn dal Chantun. Las duas ovras bibliograficas èn unidas en in tom da 1200 paginas.

La Bibliografia cuntegna registers dals auturs, dals nums, dals lieus geografics, da las materias, da cumponists ed arranschaders, dals titels e dals incipits da la chanzuns ed auters. Las introducziun ed instrucziuns da diever èn scrittas en rumantsch, tudestg e talian.

L'ovra sa drizza oravant tut a persunas che han in interess scientific vi dal rumantsch, sco linguists, istorichers, etnologs, sociologs e perscrutaders da musica. Ultra da quai a bibliotecas, instituts universitars, uffizis da redacziun, uffizis da documentaziun e schurnalists.


</doc>
<doc id="10728" url="https://rm.wikipedia.org/wiki?curid=10728" title="Uniun Rumantscha Grischun Central">
Uniun Rumantscha Grischun Central

L'Uniun Rumantscha Grischun Central (URGC) è ina uniun territoriala affiliada a la Lia Rumantscha che tgira il territori da la Sutselva e dal Surmeir.

La URGC è naschida ils ils 20 da zercladur 2006 da la fusiun da l'Uniun Rumantscha da Surmeir (URS) e da la Renania sutsilvana ch'era activa en las regiuns Schons, Tumleastga, Mantogna.


</doc>
<doc id="10729" url="https://rm.wikipedia.org/wiki?curid=10729" title="Mariano Tschuor">
Mariano Tschuor

Mariano Tschuor (* 4 da zercladur 1958 a Zignau, Trun) ei in schurnalist svizzer.

Mariano Tschuor ei naschius ils 4 da zercladur 1958 a Zignau ella vischnaunca da Trun sco vischin da Rueun (ussa Glion) e da Laax. El ha passentau si'affonza e giuventetgna a Rueun. Da 1973 tochen 1978 ha el frequentau il gimnasi della scola claustrala a Mustér. Il 1978 ha el fatg in "stage" ella redacziun dalla Bündner Zeitung.

Da 1978 tochen 1980 ei Tschuor staus assistent per reschia e dramaturgia cun scolaziun d'actur el "Städtebundtheater" a Hof en Baviera. Denter 1980 e 1982 ha el occupau ils posts parzials sco dramaturg, actur ed assistent da reschia al teater municipal da Cuira e sco animatur da teater tier la Lia Rumantscha

Dapi 1982 eis el emploiaus tier la SRG SSR: da 1982 tochen 1989 sco redactur e moderatur tier Radio e Televisiun Rumantscha; da 1989 tochen 2003 sco redactur, moderatur e producent d'emissiuns tier Schweizer Fernsehen DRS a Turitg; da 2003 tochen 2014 manader da program, cauredactur e directur tier RTR e da 2009 tochen 2014 commember dal directori dalla SRG. Dapi october 2014 eis el collavuratur el stab dil directur general ella direcziun generala dalla SRG SSR a Berna.


</doc>
<doc id="10730" url="https://rm.wikipedia.org/wiki?curid=10730" title="Code restrenschì e code elevà">
Code restrenschì e code elevà

Code restrenschì e code elevà èn denominaziun groppas per ils divers registers dal diever dal linguatg.

Il code restrenschi cumpeglia la lingua discurrida da mintga di ed è caracterisà d’in stgazi da pleds fitg simpel, frasas curtas e per part incumplettas, e betg adina grammaticala. Il code elevà descriva oercunter il linguatg pretensius e formal, sco el vegn p. ex. Pratitgà en scola u a chaschuns formalas. El è segna d’in stgazi da pleds elavurà, frasas pli lungas e grammaticalitad. Il code elevà s’exprima en il linguatg discurri formal ed en il linguatg da scrittira.


</doc>
<doc id="10733" url="https://rm.wikipedia.org/wiki?curid=10733" title="Fasa religius-confessiunala">
Fasa religius-confessiunala

La fasa religius-confessiunala è l'emprima fasa da la litteratura rumantscha che dura da ca. 1550 fin 1850. Ella è segnada dal cumbat confessiunal a partir da la Refurmaziun. La producziun litterara sa cumpona cunzunt da scrittiras religiusas.


</doc>
<doc id="10734" url="https://rm.wikipedia.org/wiki?curid=10734" title="Grammaticas rumantschas">
Grammaticas rumantschas

Grammaticas romontschas
Sursilvan: Spescha, A..: Grammatica sursilvana
Rumantsch grischun: Caduff, R./Caprez, U. N., Darms, G.: Grammatica per l’instrucziun dal rumantsch grischun


</doc>
<doc id="10735" url="https://rm.wikipedia.org/wiki?curid=10735" title="Hom Strom">
Hom Strom

L'Hom Strom è in usit d'origin prectristian per la stgatschada da l'enviern che vegn pratitgà a Scuol. I sa tracta d'in "usit da fieu" cumparegliabel cun il trair schibettas a Dardin e Danis/Tavanasa.

Ins chanta a la fin da l'usit da fieu la "chanzun da l'Hom Strom", scritta da l'autur e cabarettist Men Rauch ils onns 1950:


</doc>
<doc id="10736" url="https://rm.wikipedia.org/wiki?curid=10736" title="Litteratura rumantscha">
Litteratura rumantscha

La litteratura rumantscha nascha en l'Engiadin'Ota enturn il 1550 en furma da scrittiras giuridicas e scrittiras en connex cun la Refurmaziun che ha entschet a sa derasar en il Grischun.


</doc>
<doc id="10737" url="https://rm.wikipedia.org/wiki?curid=10737" title="Nums locals celtics">
Nums locals celtics

Oriundamain era il territori actual dal rumantsch populà da Celts e probablamain be dal tut en l'ost dal Grischun era da Rets. Davart ina pussibla classificaziun dals Rets e da lur lingua èn ins intscherts. Ins suppona dentant che la lingua dals Rets n'era betg ina lingua indoeuropeica. Constataziuns garantidas n’èn strusch pussiblas causa ils paucs e fragmentars testimonis da quella lingua e cultura.
Ils pievels che vivevan sin il territori dal Grischun odiern èn vegnids suttamess durant la campagna militara dals Romans tras las Alps dal 15 a.C. Ils Romans han purtà la lingua latina en ils territoris suttamess (oravant tut en furma dal latin vulgar, il latin discurrì dal pievel e dals schuldads).
Quant spert che la latinisaziun è lura succedida n'è betg dal tut cler. En mintga cas sto quest process avair cuzzà tschientaners, sco era en auters territoris periferics da l’imperi roman. A la fin dal temp antic eran, tenor las enconuschientschas actualas, las linguas preromanas apparentamain mortas ora ed igl èn restads be paucs pleds d'emprest en las linguas neolatinas modernas, sco per exempel en il rumantsch. Quests emprests sa refereschan surtut a la terminologia dal puresser ed a terms specifics dal champ da flora e fauna sco era a la descripziun da la cuntrada (exempel: crap) ed a toponims (nums da lieus).


</doc>
<doc id="10738" url="https://rm.wikipedia.org/wiki?curid=10738" title="Ötzi">
Ötzi

Ötzi (er: l’um dal Hauslabjoch, l’um or dal glatsch, la mumia da Similaun e.a.) è ina mumia da glatscher dal neoliticum tardiv resp. dal temp d’arom ch’è vegnida chattada il 1991 en las Alps da l’Ötztal (Tirol dal Sid). Tenor la dataziun cun radiocarbon è l’um vegnì per la vita tranter il 3359 ed il 3105 a.C. La mumia ha pia ina vegliadetgna da radund 5250 onns. Ultra da la bara èn sa mantegnidas en il glatsch restanzas da la vestgadira sco er divers utensils da diever che dattan invista en la vita da mintgadi da l’epoca.

La mumia è vegnida chattada ils 19 da settember 1991 al Tisenjoch en vischinanza dal Hauslabjoch (♁46° 47′ N, 10° 50′ O) en in’autezza da radund 3210 m. Il chat casual tras ils dus viandants da muntogna Erika e Helmut Simon da Nürnberg (Germania) ha fatg sensaziun, damai ch’i sa tracta da la suletta mumia dal temp d’arom conservada tras schelentada natirala en l’Europa Centrala.

Il lieu da chat è situà pauc sut il piz dal Tisenjoch en ina foppa grippusa cuverta cun glatsch. La plazza n’è strusch inclinada e situada quasi al fil da la muntogna, uschia ch’ella na vegniva strusch provedida cun nov glatsch. Tras quai n’è la mumia betg stada exposta a forzas da stuschada, mabain è vegnida conservada perfetgamain. Pir tras las luadas da la stad 1991 ch’è stada extraordinariamain chauda èn ils objects da chat cumparids a la surfatscha dal glatsch.

Damai che Ötzi è vegnì chattà en la regiun da cunfin tranter l’Austria (pajais federativ Tirol) e l’Italia (provinza Tirol dal Sid) han l’emprim omadus stadis fatg valair lur dretgs areguard la mumia. En il Contract da Saint-Germain (1919) era vegnì definì il sparta-auas sco cunfin tranter ils dus stadis. En lieus ch’eran cuverts cun glatsch avevan ins tratg ina lingia directa per fixar ils cunfins. Cumbain che la mumia è vegnida chattada da la vart dal sparta-auas enclinada vers l’Austria, ha ina mesiraziun da l’october 1991 confermà ch’il lieu da chat è situà – resguardond la definiziun statuida il 1919 – 93 meters davent dal cunfin sin territori da l’Italia.

Il 2006 han l’Italia e l’Austria adattà la regulaziun areguard ils cunfins statals. Da nov vegn il sparta-auas fixà tenor il stan actual da la glazialisaziun; tant il sparta-auas sco er ils cunfins statals èn pia daventads variabels. E quai ha er consequenzas per il lieu da chat da la mumia: Tut tenor situaziun dal glatscher è il lieu situà en l’Italia u – en cas ch’il glatsch avess da luar dal tuttafatg – en l’Austria.

Ils 23 da settember 1991 è la bara vegnida chavada or dal glatsch tras l’Institut per medischina forensica da l’Universitad dad Innsbruck. Da quel temp n’avev’ins anc betg realisà la muntada dal chat, uschia ch’igl è succedida inqual panna: 

L’emprima examinaziun dal corp dad Ötzi sut aspects archeologics è vegnida fatga tras Konrad Spindler. Da l’entschatta davent èn er vegnids involvids spezialists da l’antropologia, da la forensica e da la patologia.

La bara schelentada d’ina grondezza da ca. 1,54 m e d’in pais da 13 kg è quasi sa mantegnida cumplettamain. Ins ha calculà che Ötzi saja mort en la vegliadetgna da 45–46 onns (cun ina divergenza pussaivla da ±5 onns). Damai ch’il corp va en cun schelentar, sto el esser stà in pau pli grond.

Vi dal corp han ins chattà in prolaps dal disc intervertebral en l’autezza dals spinals da las ancas. La spatla sanestra era blessada tras il piz d’ina frizza. Sper l’egl dretg è sa mussada ina fractura da la cusadira da la chavazza. Plinavant han ins pudì cumprovar in trauma da la chavazza e dal tscharvè.

Las giugadiras eran isadas relativamain pauc per questa vegliadetgna, uschia ch’ins suppona che Ötzi sa chattava en ina posiziun sociala elevada. En ils chavels han ins chattà autas concentraziuns da metals, quai che lascha supponer ch’el saja stà activ in temp en l’elavuraziun d’arom.

Ils dents èn isads fitg; sco tar blers auters chats neolitics deriva quai probablamain da particlas da craps da moler cuntegnids en la granezza. Sco la mineralisaziun dals dents lascha supponer, derivava Ötzi da la Val d’Isarc (Eisacktal) situada en il Tirol dal Sid tranter il Pass dal Brenner e Bulsaun.

Vi da la pel da la mumia èn vegnids a la glisch 15 lieus cun tetovaziuns nair blauas. Damai che quellas sa chattan per part en lieus classics da l’acupunctura, han ins gia speculà davart lur funcziun terapeutica.

Ulteriuras examinaziuns han cumprovà differentas malsognas ‹da civilisaziun› sco caries u valurs da colesterin memia autas. En pli han ins scuvert in’intoleranza envers lactosa, identifitgà la gruppa da sang 0 e constatà ina borreliosa transmessa tras zeccas.

Geneticamain appartegneva Ötzi ad ina sutgruppa da la haplogruppa K1 da l’ADN mitochondrial. Da questa sutgruppa n’èn enconuschents nagins survivents. Ins ha percunter pudì cumparegliar il genom cun autras mumias dal neoliticum tardiv (derivantas da la Spagna, dal Danemarc e da la Bulgaria). Uschia han ins pudì mussar che Ötzi è en emprima lingia parentà cun las populaziuns purilas da quel temp. Ins suppona che quellas èn emigradas nà dal Proxim Orient e l’Europa dal Sid e ch’ellas n’èn er suenter strusch sa maschadadas cun ils pievels da chatschaders e rimnaders sesents.

Il genom da l’um or dal glatsch (gudagnà or da l’ADN dal nuschegl da la cella) è vegnì sequenzà e publitgà il 2012. Ins ha per exempel identifitgà il gen per egls brins. Ses cromosom Y appartegna a la haplogruppa G2a4. Quella è oz il pli derasada entaifer la populaziun da la Sardegna. Quai na vul betg dir che Ötzi derivia da la Sardegna, mabain che lezza populaziun – ch’ha vivì sur lung temp en moda relativamain isolada – ha conservà il pli ferm ils gens dals antenats dal temp neolitic.

Ils davos dis da vita han pudì vegnir sclerids per part tras botanichers da l’Universitad dad Innsbruck ch’han intercurì il cuntegn dal magun e da la beglia da l’um or dal glatsch. A basa da pollen che Ötzi ha traguttì cun la vivonda, sa lascha mussar ch’el è marschà ils davos dis avant sia mort sur lungas distanzas e tras differentas zonas da vegetaziun. L’emprim è el sa trategnì al cunfin dal guaud (situà da quel temp en in’autezza da radund 2400 meters, oz da radund 1800–2100). Suenter è el descendì en il Schnals- u Etschtal e radund sis uras avant sia mort è el muntà en direcziun dal Tisenjoch.

Almain 24 uras avant l’attatga cun la frizza, che vala sco raschun da la mort, è Ötzi stà involva en in cumbat d’um ad um. Quai mussan tagls vi dal bratsch sanester e vi dals mauns e sgrifladas vi da l’entir corp, en spezial vi dal dies. Percunter n’han ins chattà nagins fastizs da sang ni vi da las frizzas dad Ötzi ni vi da la manera ni vi da la nizza dal stilet.

Cun intercurir il cuntegn dal magun han ins pudì mussar che Ötzi ha fatg in paus radund in’ura avant sia mort e ch’el ha mangià abundantamain. Tranter auter ha er fatg part charn capricorn da questa tschavera. Il pollen dal vertinet (Ostrya carpinifolia) chattà en il magun lascha supponer che Ötzi saja mort la primavaira. 

Areguard las circumstanzas da la mort dad Ötzi datti differents scenaris. Ils scienziads èn perina ch’il piz da la frizza ch’è vegnì chattà en sia spatla gioga ina rolla centrala. Quel sa differenziescha da las frizzas dad Ötzi tant areguard il material sco er areguard l’elavuraziun, uschia ch’el deriva probablamain da l’attatgader.

La frizza è penetrada da davosvart en il corp ed ha perfurà l’oss da la spatla. La gronda effusiun da sang en il tessì da la spatla deriva probablamain da l’arteria cunfinanta ch’è vegnida blessada. Igl è pussaivel che questa sperdita da sang andetga ha manà en curt temp a la mort. Tenor in auter scenari ha Ötzi pers sang tras la blessura d’avainas secundaras, uschia ch’el fiss mort be plaunsieu.

Sco ulteriura scuverta che pudess esser relevanta en connex cun la mort dad Ötzi vala il trauma dal tscharvè. Quel po derivar ubain da la cupitga suenter esser vegnì blessà cun la frizza ubain d’ina frida directa sin il chau. 

Tut tenor l’interpretaziun da las circumstanzas da sia mort, èsi pussaivel che Ötzi è vegnì chattà il 1991 al lieu nua ch’el ha fatg ses davos paus e nua ch’el è vegnì assassinà. Sch’el ha anc survivì in temp sias blessuras, èsi dentant er pussaivel che Ötzi sez è sa spustà en il lieu da chat. E tenor in ulteriur scenari avess l’assassin (u ils assassins) pudì runar il mort en quest lieu. Pauc probabel para en mintga cas in murdraretsch cun intent da rapina, damai che la manera custaivla n’è betg vegnida allontanada.

La finala datti anc ina teoria alternativa davart la mort ed il lieu da chat dad Ötzi. Tenor quella è Ötzi mort a bassa autezza sur mar ed è vegnì transportà pir suenter mais en l’autezza. La bara è vegnida sepulida intenziunadamain ed a moda rituala al lieu nua ch’ins l’ha chattà pli tard. Tar ils objects da chat enturn la bara sa tracti tenor questa teoria d’objects da fossa. 

Questa tesa contestada è vegnida publitgada il 2010 d’ina gruppa da lavur da l’Universitad da Roma. Sco arguments vegn fatg valair ch’il pollen cuntegnì en il magun dad Ötzi derivia da la primavaira, entant ch’il pollen al lieu da chat saja tipic per l’avust u settember. In’analisa da la situaziun da chat laschia supponer che Ötzi saja oriundamain vegnì sepulì sin ina plattafurma furmada da crappa; il current dal glatscher haja pli tard destruì questa structura e transporta la bara radund 5 m vers nordost. 

Ils scienziads dal Museum d’archeologia dal Tirol dal Sid, da l’Universitad dad Innsbruck e da l’Institut per mumias a l’Academia Europeica da Bulsaun han renvià questa teoria. Tranter auter fan els valair ch’ins na chattia vi da la mumia nagins process da decumposiziun e che la posiziun da la bara laschia supponer che quella na saja betg vegnida midada tranter il mument da la mort ed il process da schelar. Il pollen da la fin da stad derivia dal glatsch cunfinant e na saja nagin indicatur relevant areguard las circumstanzas da la mort dad Ötzi.

Ötzi purtava vestgadira fatga probablamain da pel-nursa (evtl. pel-chaura). Il pail sa chatta da la vart dadora e sa cumpona da sdrimas brinas ed alvas ordinadas per lung.

Las chautschas sumeglian ils leggings dals Indians nordamericans. Ellas èn cusidas ensemen or da bleras pitschnas scrottas da pail e cuvran be las coissas e las chommas sut. Cun agid da sdrimas da tgirom eran quests chommariels fixads vi d’ina tschinta da tgirom (vatgetta).

Vi da la tschinta era plinavant fermà il cuvracoissas ch’è medemamain vegnì cuntschà or da plirs tocs da tgirom (format ca. 30 cm lad ed 1 m lung). Quel vegniva tratg tranter las chommas e fixà davant e davos vi da la tschinta. El cuvriva pia la surfatscha che correspunda a la part sura da las chautschas odiernas.

Ils chalzers dad Ötzi èn fatgs da differentas materialias. La part sura, il nutigl, sa cumpona da vatgetta. Il pail sa chatta da la vart dadora per tegnair davent l’umiditad. La sola sa cumpona da pail d’urs ch’isolescha meglier e ch’è vieut cun il pail vers anen. La vart sut da la sola mussa in veritabel profil en furma da sdrimas da tgirom orizontalas e diagonalas.

Il chalzer dadens è vegnì fatg da cordas da pastg suernadas; tranter il chalzer dadens e quel dadora sa chattava ina stresa da fain che pulstrava e serviva d’isolaziun. Ina curregia da scorsa da tigl tegna ensemen ils chalzers che fan l’impressiun d’esser construids aposta per las relaziuns climaticas e topograficas en regiuns autalpinas.

Sin il chau purtava Ötzi in chapè da pel-luf ni da pel-chaun (resp. tenor l’interpretaziun oriunda: da pel-urs). Davart la muntada d’ina ulteriura restanza da taila, entretschada or da fains, èn las opiniuns divididas (interpretaziuns pussaivlas: part d’ina pelerina, matta da giaschair, restanza d’in recipient e.a.).

La manera d’arom che Ötzi purtava cun sai è sa mantegnida dal tuttafatg. La nizza consista per 99 % d’arom. Tenor analisas fatgas deriva quel da la regiun da Salzburg. Entant ch’ins aveva gia chattà diversas nizzas da maneras dal quart millenni a.C., sa tracti qua da la suletta manera ch’è sa mantegnida cun il moni. Cun agid da questa sigir eri pussaivel da derscher plantas. La manera po esser in ulteriur indizi per ina derivanza bainstanta dad Ötzi, damai che l’arom era da quel temp in material ordvart custaivel.

L’artg ha ina lunghezza da 1,80 m ed è vegnì fabritgà or da lain da taisch. Probablamain era el anc en elavuraziun, damai che sia surfatscha n’è betg glischa. Sco experiments han mussà, eri pussaivel cun il tal artg da tutgar mortalmain selvaschina d’ungla sin ina distanza da 30–50 meters.

Las 14 frizzas èn fatgas or dal lain dal lantern pailus. Be vi da dus monis èn sa mantegnids ils pizs da silex ch’eran vegnids fermads cun fibras da plantas e tatgads cun rascha da badugn. Las plimas a la fin dal moni èn medemamain vegnidas culadas cun rascha badugn e fixadas supplementarmain cun agid d’ina corda. 

Sco ulteriura arma è avant maun in stilet da silex (crap da fieu). Il moni da quel è vegnì fabritgà da lain da fraissen. En il crap da fieu dal stilet èn enserradas pitschnas fossilas che cumparan en questa furma be en in lieu, numnadamain en ina chava en ils Monti Lessini al Lai da Garda. Per elavurar gizzas da silex vegniva fatg diever dal retuschader, in moni da lain da tigl cun ina stalizza da cornas-tschierv endirida.

En ina distanza d’intgins meters davent da la mumia han ins chattà ina sort catla u purtantina. I sa tracta d’ina construcziun en lain (nitscholer) che serviva a purtar si dies il proviant ed ils utensils da diever che Ötzi manava cun sai. Damai ch’èn sa mantegnidas be las singulas lattas, pon ins be specular davart la construcziun da quest utensil. Medemamain n’èsi betg cler, schebain la catla era eventualmain munida cun in satg (da fibras da fain) ch’avess lura furmà ina sort satgados.

Plinavant èn sa mantegnids dus recipients fatgs da scorsa da badugn. Els èn da furma cilindrica, han in diameter da 15-18 cm ed in’autezza da ca. 20 cm. En in dals recipients han ins chattà restanzas da cotgla, uschia ch’el serviva forsa a transportar brastgida.

Ina tastgetta da tschinta cuntegneva in furader, ina sibla, in utensil per elavurar nizzas ed in toc d’ina nizza. L’estga ed il pirit ch’èn medemamain vegnids a la glisch vegnivan duvrads da quel temp per far fieu. Er ils dus porlauns vegnivan duvrads per far fieu u avevan forsa in effect curativ. Igl è enconuschent che quest bulieu ha in effect dischinfectant; en furma d’infusiun al dovran ils Sams fin oz cunter verms u mal il magun.

Betg dal tut clera è percunter la funcziun d’in ulteriur object cuntegnì en la tastgetta: sdrimas da pel stortigliadas en las qualas è enfilada ina rudella da marmel perfurada. Ins suppona ch’ellas servivan a fixar vi da la tschinta utschels sajettads. En la medema direcziun mussa ina pitschna rait che serviva probablamain a la chatscha d’utschels u da lieurs.

Konrad Spindler ch’ha manà las examinaziuns scientificas aveva l’emprim titulà il chat, scientificamain correct, sco suonda: ‹Jungneolithische Mumie aus dem Gletscher vom Hauslabjoch, Gemeinde Schnals, Autonome Provinz Bozen-Südtirol, Italien›. Gia prest han las medias dentant fatg diever da nums pli populars sco ‹Similaunmann› u ‹Mann aus dem Eis›. Il schurnalist viennais Karl Wendl ha, introducind il num ‹Ötzi›, schizunt scrit avertamain: «Diese ausgetrocknete, grässlich anzusehende Leiche muss lieblicher werden, um daraus eine gute Story zu machen.» E propi è la mumia vegnida enconuschenta en tut il mund sut il num ‹Ötzi› ch’ha segiramain er contribuì sia part a la popularitad da quest chat.

Dapi il mars 1998 vegn Ötzi mussà en il Museum d’archeologia dal Tirol dal Sid a Bulsaun. La mumia vegn conservada en ina cella da schelentar ch’imitescha las relaziuns a l’intern dal glatscher (temperatura: -6,5 °C; umiditad da l’aria: 97–99 %).

Museums al liber ch’emprovan da reconstruir la moda da viver dal temp dad Ötzi datti a Schnals (Schnalstal, Tirol dal Sid) ed ad Umhausen (Ötztal, Tirol). En pli existan numerus films e cudeschs davart la vita dad Ötzi.





</doc>
<doc id="10739" url="https://rm.wikipedia.org/wiki?curid=10739" title="Paraulas e ditgas rumantschas">
Paraulas e ditgas rumantschas

Il temp da raquintar paraulas en la cuminanza dal vitg eran las lungas sairas d'atun e d'enviern. La rimnada da paraulas ha cumenzà tar nus pir avant ca. 100 onns. Dapi lura fin al di dad oz èn dentant vegnidas rimnadas e documentadas passa 500 paraulas rumantschas e passa 1000 ditgas ord la Rumantschia. En il territori rumantsch han però raquintaders profilads pudì vegnir registrads anc en quest tschientaner.
Ils rumantschs dal grischun han rimnà bler dapli paraulas orginalas ch'ils Ladins dal Tirol u ils Friulans. En las regiuns refurmadas dal Grischun sa chattan paucs exempels da paraulas da tempra da legenda dal temp.
La ditga è bain la furma la pli simpla, forsa a furma genuina. Ella relata in eveniment extraordinari, succedì en in lieu inditgà precisamain. En ses nuschegl cuntegna ella il scherm per la novella.L'eveniment extraordinari po esser succedì avant onns ed onns. La ditga è localisada.
Quest fatg dat a l'enveniment ina tscherta realitad e forza. Ella na fa betg be starment ed anguscha, ella admonescha ed instruescha da guntgir greva culpa.
Ils umans da la ditga sentan dolur e tristezza, giaudan legria e sa storschan dal mal. Tranter las numerusas ditgas chatt'ins er bleras che sa cuntentan cun l'eveniment starmentus. Quellas vulan simplamain far curturella, tegnair l'auditori en tensiun.


</doc>
<doc id="10740" url="https://rm.wikipedia.org/wiki?curid=10740" title="Trair schibettas">
Trair schibettas

L'usit dal trair schibettas deriva dal temp precristian. En il Grischun exista el anc a Dardin, Danis/Tavansa ed a Vaz Sut. Ils giuvns dal vitg preparan las schibettas or da lain-ogn ch’els tiran ardentas fermadas vi di’in bastun sur in baun giu vers la val. La schibetta vegn mintgamai deditgada ad ina persuna (surtut a giuvnas): «Oooh, tgei biala schibetta per...». Schibettas ce na sgolan betg bain a val vegnan numnadas ‘tgagiarars’ e vegnan deditgadas (per sgnocca) a persunas plitost betg bainvesidas: «Oooh, tgei bi tgagiarar per...».
Schibettas vegnan fatgas ord lenn-ogn. Il lenn procureschans per exempel cun la giuvetetgna dil vitg ni sch‘ins ei aunc buca en la giuvetegna persuls. Avon ch‘ins derscha la plonta meran ins che ella seigi rodunda, ch‘ella ha l‘endretga grossezia e ch‘ella hagi buca memia biara roma che varga ora. Silsuenter vegn il best dalla plonta tigliada cun la resgia da mottor en tocca da circa 20 cm. Quella tocca fendan ins alla diagonala cun ina mazza en tocca pli pintga da circa 8cm grossezia.
Lu tschentan in ina da quellas schibas e noda il punct central da quella. Sco proxim fan ins cun la maschina da furar ina ruossna enamiez(la grossezia dil trader sesanfla d’enter 22 e 18).Silsuenter dattan ins a quella tocca cun la segir ina groba fuorma d’ina piramida (meglier ch‘ins fuorma cun la segir e pli tgusnch chei va da luvrar cun il cunti da trer). 
Sco proxim drovansa in baun da trer schibettas,ei va era cun in fest che ha la grossezia da 22-18(tut tenor con grossa che la ruossna dalla schibetta ei)ch‘ins ferma agrad si per exempel vid ina meisa. Cun il cunti da trer dattan ins alla schibetta ina uliva furoma che va enamiez(entuorn la ruossna) ensi. Suenter quei taglians la schibetta rodund cun ina maschina da tigliar.
L'usit da trair schibettas era ina giada derasà pli u main en l'entira Europa preromana en il territori celtic-retic. El è vegnì menziunà l'emprima giada en in document l'onn1090. Entras ina schibetta ha in bajetg lateral da la claustra da Lorsch piglià fieu ed e brischà.


</doc>
<doc id="10745" url="https://rm.wikipedia.org/wiki?curid=10745" title="Tallahassee">
Tallahassee

Tallahassee è la chapitala dal Stadi da Florida, in dals stadis federativs dals Stadis Unids da l'America. Sia populazuin munta a 181.376 abitants (2010).

Tallahassee ha ina surfatscha da 268 km².



</doc>
<doc id="10746" url="https://rm.wikipedia.org/wiki?curid=10746" title="Juneau (Alasca)">
Juneau (Alasca)

Juneau è la chapitala dal Stadi da Alasca, in dals stadis federativs dals Stadis Unids da l'America.

La citad ha ina surfatscha da 8.430,40 km² ed ina populaziun da 30.988 avdants (dumbraziun dal 2010).



</doc>
<doc id="10747" url="https://rm.wikipedia.org/wiki?curid=10747" title="Sacramento">
Sacramento

Sacramento è la chapitala dal Stadi da California, in dals stadis federativs dals Stadis Unids da l'America.

La citad ha ina surfatscha da 257 km² ed ina populaziun da 470.956 avdants (dumbraziun dal 2010).



</doc>
<doc id="10748" url="https://rm.wikipedia.org/wiki?curid=10748" title="Val Stussavgia (vischnanca)">
Val Stussavgia (vischnanca)

Val Stussavgia (tud. "Safiental") è ina vischnanca politica svizra dal chantun Grischun. Ella appartegna al district Surselva. La val da medem num s'extenda da la sbuccada da la Rabiusa en il Rain Anteriur en il nord fin al Piz Calandari (tud. "Safierberg") al passadi per Spleia en il sid.

La vischnanca è naschida il prim da schaner 2013 tras la fusiun da las vischnancas anteriurmain autonomas da Stussavgia, Tenna, Valendau e Versomi. Ils vitgs Stussavgia e Tenna giaschan en la Val Stussavgia entant che Valendau e Versomi sa chattan en la Surselva.



</doc>
<doc id="10749" url="https://rm.wikipedia.org/wiki?curid=10749" title="Lumnezia">
Lumnezia

Lumnezia è ina vischnanca politica svizra en il chantun Grischun. Ella giascha en la Val Lumnezia ed appartegna al circul Lumnezia dal district Surselva.

La nova vischnanca è naschida il 1. da schaner 2013 tras la fusiun da las vischnancas anteriurmain autonomas da Cumbel, Degen, Lumbrein, Morissen, Suraua, Vignogn, Vella e Vrin. La vischnanca da Suraua sezza è sortida l'onn 2002 ord la fusiun da Camuns, Surcasti, Tersnaus ed Uors-Peiden. Il titel da lavur oriund, Val Lumnezia, è vegnì bandunà per evitar scumbigls cun la vallada perquai che lezza cumprenda dapli vischnancas che mo ils candidats da fusiun.



</doc>
<doc id="10751" url="https://rm.wikipedia.org/wiki?curid=10751" title="Annapolis">
Annapolis

Annapolis è la chapitala dal Stadi da Maryland, in dals stadis federativs dals Stadis Unids da l'America.

La citad ha ina surfatscha da 19.7 km² ed ina populaziun da 38.394 avdants (dumbraziun dal 2010).



</doc>
<doc id="10756" url="https://rm.wikipedia.org/wiki?curid=10756" title="Montgomery (Alabama)">
Montgomery (Alabama)

Montgomery è la chapitala dal Stadi da Alabama, in dals stadis federativs dals Stadis Unids da l'America.

La citad ha ina surfatscha da 404,5 km² ed ina populaziun da 205.764 (dumbraziun dal 2010).



</doc>
<doc id="10757" url="https://rm.wikipedia.org/wiki?curid=10757" title="Chicago">
Chicago

Chicago è la citad pli populada da l'Illinois, in dals stadis federativs dals Stadis Unids da l'America.

La citad ha ina surfatscha da 606 km² ed ina populaziun da 2.707.120 (dumbraziun dal 2011).



</doc>
<doc id="10759" url="https://rm.wikipedia.org/wiki?curid=10759" title="Terz cudesch da Moses">
Terz cudesch da Moses

Il terz cudesch da Moses (eir numno "Leviticus" in lingua latina seguond la schlatta sacrela traunter las razzas d'Israel u "Wajikra" in lingua hebraica per motiv dals prüms pleds dal cudesch ויקרא, que voul dir "el ho clamo") es ün cudesch biblic e la terza part da la Tora güdeva respectivamaing dals cudeschs da Moses aint il Vegl Testamaint tar ils cristiauns.

Il cudesch tematisescha in 27 chapitels in prüma lingia il cult divin aint ed intuorn il taimpel da Gerusalem e las incumbenzas sacrelas dals preirs e sacerdots. Ils preirs simpels, ils uschedits "levits", chi haun do eir il nom al cudesch, as chattan be in ün unic lö.

Il di da la reconciliaziun, "Jom Kippur", vain descrit in chapitel 16.

Ils chapitels 17-26 sun dedichos a la "ledscha da senchited". Ils möds da cuntegn permiss in vista a spaisas e bes-chas da sacrifizi staun aint il center. Que es tenor la cretta giudeva da grand'importanza perche cha'l saung chi vain spans es il purteder da la vita e dimena sanctificho a Dieu.

I'l spazi dal giudaissem vain il cudesch onuro scu il fundamaint da l'instrucziun religiusa da la giuventüna.
Il cristianissem invezza es resto pel solit in distanza vers il cudesch e'l interpretescha be simbolicamaing.



</doc>
<doc id="10767" url="https://rm.wikipedia.org/wiki?curid=10767" title="Topeka">
Topeka

Topeka è la chapitala dal Stadi da Kansas, in dals stadis federativs dals Stadis Unids da l'America. Sia populazuin munta a 127.473 abitants (2010).

Tallahassee ha ina surfatscha da 147,6 km².



</doc>
<doc id="10775" url="https://rm.wikipedia.org/wiki?curid=10775" title="Chittagong">
Chittagong

Chittagong (bengal: চট্টগ্রাম, Caṭṭagrām, Chattagram) è ina citad dal Bangladesch. Cun 2'123'709 abitants en la citad sezza e 3'672'366 en l'aglomeraziun (1. da schaner 2005) è ella la segund pli gronda citad dal pajais, suenter la chapitala Dhaka ed avant Khulna. Chittagong è la chapitala d'in district e d'ina divisiun da medem num.

Chittagong giascha en il sidost dal pajais ed è circumdà da palmas, collinas verdas e flums.

Las temperaturas varieschan tranter 19 °C il schaner e 28 °C il matg. La stad èsi da quintar cun precipitaziuns autas.

Chittagong è in center d'economia cun grond'impurtanza per il pajais. La citad è ina zona economica speziala ed i exista in'interpresa d'atschal, raffinarias da petroli, construcziun da navs sco era las industrias da cement, textilias e tgirom dal pajais. Chittagong ha il pli grond port da mar dal Bangladesch, ch'è responsabel per ina considerabla part dal commerzi internaziunal. Ils plazzals da demoliziun enturn Chittagong appartegnan als centers da l'industria da demoliziun da navs dal mund.

Sco consequenza da la creschientscha economica rapida patescha la citad d'ina contaminaziun da smog fitg auta.

Ina part considerabla dals abitants lavura en las fabricas da textilias.

A partir dal 9aval tschientaner appartegneva Chittagong al Reginavel d'Arakan, dapi il 1666 a Bengala ed il 1760 è ella vegnida cedida als Englais.

Da Pasca 1930 èsi vegnì tar la Revolta da Chittagong, ina da las pli grondas revoltas cunter il domini colonial britannic. Sut la guida da Surya Sen han ins assaglì duas casernas.

Il december 2010 hai dà a Chittagong confruntaziuns violentas tranter lavurers da l'industria da textilias e forzas da segirtad. Latiers èn trais persunas mortas e 185 vegnidas blessadas. Ils protests èn ruts ora perquai ch'intgins interpresas n'èn betg sa tegnidas vi da la paja minimala legala.

En la regiun metropolitana da Chittagong vivan 3,7 milliuns persunas. L'islam è la religiun la pli derasada. 84 pertschient da la populaziun èn muslims, 14 pertschient èn hindus e 2 pertschient professeschan il budissem theravada.

En la regiun datti bleras moscheas e blers minarets.




</doc>
<doc id="10776" url="https://rm.wikipedia.org/wiki?curid=10776" title="Sur En (Ardez)">
Sur En (Ardez)

Sur En es ün pitschen cumün in Engiadina Bassa aint il chantun Grischun (Svizra). Politicamaing fa’l part dal cumün dad Ardez.

Sur En es situà sün üna spuonda da la vart dretta da la val dal En sün circa 1470 m.s.m. El consista da dudesch chasas ed üna pitschna baselgia romanica. Aint il center dal cumün es la plazza da bügl. L’inviern es Sur En abandunà, ma la stà es Sur En lö da vacanzas pels pacs proprietaris da chasa indigens ed esters.

A Sur En spordscha l’Academia d’art cuors da pittüra.

Üna da las chasas es abundantamaing ornà cun sgrafits dal artist Engiadinais Steivan Liun Könz, ün’otra dà in ögl causa seis disegns richs.



</doc>
<doc id="10778" url="https://rm.wikipedia.org/wiki?curid=10778" title="Quart cudesch da Moses">
Quart cudesch da Moses

Il quart cudesch da Moses (eir numno "Numeri" in lingua latina seguond il pled grec Αριθμοί = "cifras" u alternativmaing "Bemidbar" in lingua hebraica per motiv dals prüms pleds dal cudesch בַּמִּדְבָּר, que voul dir "aint il desert") es ün cudesch biblic e la quarta part da la Tora güdeva respectivamaing dals cudeschs da Moses aint il Vegl Testamaint tar ils cristiauns. 

Partieu aint in 36 chapitels tematisescha il cudesch ils seguaints evenimaints:



</doc>
<doc id="10780" url="https://rm.wikipedia.org/wiki?curid=10780" title="Tschintgavel cudesch da Moses">
Tschintgavel cudesch da Moses

Il tschinchevel (Rumauntsch Grischun: tschintgavel) cudesch da Moses (eir numno "Deuteronomium" in lingua greca latiniseda = "seguonda ledscha", manageda es la seguonda vouta dal artschaiver ils desch cumandamaints zieva il raquint dal seguond cudesch da Moses aint ils chapitels 19 e 20) es ün cudesch biblic e la tschinchevla e dimena ultima part da la Tora güdeva respectivamaing dals cudeschs da Moses aint il Vegl Testamaint tar ils cristiauns. 
La noziun hebraica es "Devarim (‏דְּבָרִים‎)", que voul dir „pleds, sentenzchas“, e deriva da la prüma frasa dal cudesch (‏אֵלֶּה הַדְּבָרִים‎ Eleh ha-Devarim per „que sun ils pleds...“).




</doc>
<doc id="10804" url="https://rm.wikipedia.org/wiki?curid=10804" title="Wilhelm Röntgen">
Wilhelm Röntgen

Wilhelm Conrad Röntgen (* 27 da mars 1845 a Lennep, oz part da Remscheid; † 10 da favrer 1923 a Minca) è stà in fisicher tudestg. 

El ha scuvrì ils 8 da november 1895 a l'Institut fisical da l'Universitad da Würzburg ils radis Röntgen ch'èn vegnids numnads tenor el. Per questa scuverta ha el retschavì il 1901 l'emprim Premi Nobel per Fisica. Sia scuverta ha revoluziunà tranter auter la diagnostica medicinala ed ha manà ad autras enconuschientschas impurtantas dal 20avel tschientaner, sco per exempel la perscrutaziun da la radioactivitad.


</doc>
<doc id="10833" url="https://rm.wikipedia.org/wiki?curid=10833" title="Trient">
Trient

Il num Trient u Trent po sa referir a:
Trient è plinavant:
Trient è il num da famiglia da:


</doc>
<doc id="10861" url="https://rm.wikipedia.org/wiki?curid=10861" title="Georg Fient">
Georg Fient

Georg Fient (* 30 d'avrigl 1845 a Pany, vischnanca da Luzein; † 5 da settember 1915 a Cuira, refurmà, burgais da Luzein) è stà in politicher, scriptur e publicist svizzer.

Georg Fient è naschì l'onn 1845 a Pany en la vischnanca da Luzein en il Partenz. El ha frequentà la scola primara a Luzein e suenter il seminari scolastic a Cuira, ch'el ha bandunà cun il diplom da magister. En quella funcziun ha el lavura l'emprim a Trin, pli tard ad Eichberg en il chantun Son Gagl e lura a Küblis-Davlazza, nua ch'el ha dirigì l'emprima scola reala dal lieu. Silsuenter è el vegnì elegì sco magister a la Musterschule a Cuira.

Il 1881 è Fient entrà en la politica. Da quel on fin il 1891 era el secretari da la Regenza e lura fin il 1912 directur da la Chanzlia chantunala. Or da motivs da sanadad è el sa retratg en quel onn ed ha passentà anc trais onns en greva malsogna. Georg Fient è mort l'entschatta da settember 1915 en la vegliadetgna da 70 onns a Cuira.

Dasper si'activitad politica è Georg Fient sa profilà sco scriptur e publicist. Er en quest'ultima funcziun ha el gì grond'influenza sin la politica chantunala.

En ils onns 1880 è Fient stà redactur dal "Bündner Volksblatt", il 1901 ha el surpiglià la redacziun da la "Prättigauer Zeitung" nov fundada (oz "Prättigauer und Herrschäftler") ed il 1905 quella dal "Graubündner General-Anzeiger".

Sco scriptur è Georg Fient vegnì popular cun las monografias "Das Prättigau" e "Das St. Antöniertal" ma era cun toms da raquints sco "Ernstes und Heiteres", "Winter- und Frühlingsblumen" e particularmain cun sias "Lustig G’schichtenä" dal 1898.



</doc>
<doc id="10864" url="https://rm.wikipedia.org/wiki?curid=10864" title="Pany">
Pany

Pany è in vitg en il Partenz mesaun en il chantun Grischun en Svizra

L'anteriura vischnanca autonoma situada a la spunda dal Luzeinerberg cumpiglia numerus bains singuls tants sco l'aclaun Gadenstätt. Dapi il 1892 appartegna Pany a la vischnanca politica da Luzein, da la quala el furma la pli gronda fracziun.

Il vitg vegn menziunà l'emprima giada en in document dal 1411 sco "Pynnuew". Ils nums funsils èn per gronda part rumantschs ed han survivì la midada da la regiun al tudestg en il temp modern tempriv suenter l'immigraziun dals Gualsers.

La culegna, ch'è anc fermamain marcada da l'agricultura, dumbrava l'onn 2001 var 560 avdants. Dapi il 1927 è Pany accessibel tras la ruta postala Küblis–Sontg Antönia.

Tar l'infrastructura turistica tutga dapi il 1930 in bogn public alpin. Vers la fin dal 20avel tschientaner è vegnì bajegià en vitg da vacanzas da la Reka.

La baselgia refurmada è vegnida erigida l'onn 1705 e stat sut protecziun da monuments.

A Pany sa chatta la scola primara da la vischnanca da Luzein.




</doc>
<doc id="10973" url="https://rm.wikipedia.org/wiki?curid=10973" title="Papa">
Papa

Il papa es il cho da la baselgia catolica romauna ed il schef mundiel dal stedi dal Vatican. In medem möd es "papa" u "bap sench" sieu titel religius ed uffiziel. Impü es il papa l'uvas-ch da Roma.

Seguond la cretta catolica deriva l'uffizi papel da Simon Petrus scu da quel apostel chi ho artschvieu da Gesu svess las clevs da tschêl, nempe per lier e schlier pchos. Numno vain in quist connex il lö biblic aint il evangeli seguond Matteus 16,18-19: "(18) Perque di eau [Gesu] a te: Tü est Petrus; e sün quist spelm vögl eau fabricher mia baselgia! Üngün inimih nu saro bun da la ruiner, niauncha la mort bricha. (19) A te vögl eau der las clevs per il nouv muond da Dieu. Que cha tü vainst a declarer impegnativ cò sün terra, que saro impegnativ eir davaunt Dieu" (traducziun da Gion Gaudenz, Il Nouv Testamaint. La buna nouva, 2004).

L'uscheditta "successiun apostolica" - üna chadagna da consecraziuns sainz'interrupziun - dess garantir cha'l Spiert Sench resta sur da tuots temps davent collio cun l'ordinaziun dals papas.

Ils reformatuors dal 16evel tschientiner haun cumbattieu cunter la pussaunza in lur ögls anti-divina ed usurpeda dals papas. In seguit s'haun furmedas baselgias protestantas.

La Guardgia svizra papela pissera per la sgürezza dal papa.




</doc>
<doc id="10986" url="https://rm.wikipedia.org/wiki?curid=10986" title="Superstiziun">
Superstiziun

Superstiziun (derivand dal pled latin "super-stes" = "stand survart") es üna noziun bod adüna negativa e pegiorativa chi significha möds da's cuntgnair u idejas religiusas chi staun cunter l'egna oppiniun da vaira cretta.

Il rimprover d'esser superstizius vain i'l temp modern eir da la vart da las scienzas natürelas ed as drizza vers ils aderents da las religiuns insomma.

La psicologia tratta da superstiziun in connex da sentir, penser ed agir magicamaing.

Tal rapreschantant da l'antica classica Marcus Tullius Cicero vain superstiziun druveda scu la noziun cuntraria a religiusited. Düraunt cha l'ultima es qualchosa da valur, managia superstiziun üna pratscha dal cult divin melsauna ed exagereda.

Teoretiker principel da la superstiziun eira infra il spazi dal cristianissem Augustinus da Hippo. El descriva ils cults dals pajauns e dals eretics ch'els sajan expressiuns d'üna cretta fosa e dimena da superstiziun.




</doc>
<doc id="10988" url="https://rm.wikipedia.org/wiki?curid=10988" title="Cretta">
Cretta

Cretta (in Rumauntsch Grischun "cretta" u "cardientscha") managia ün möd da's cuntgnair chi viva tuottafat da fiduzcha in üna pussaunza superiura, pelpü in ün esser divin.

Il Nouv Testamaint preschainta illa charta als Ebreers üna definiziun da cretta:

I'l cristianissem as volva il crettaivel vers Dieu e renunzcha a perseguiter inavaunt motivs egoistics.

La baselgia d'antica tardiva e pü tard la baselgia romauna catolica quintan la cretta suot las 7 "virtüds telogicas (resp. cristiaunas).

La refurmaziun intuna il connex da la cretta cun la tschertezza da salvamaint.




</doc>
<doc id="10990" url="https://rm.wikipedia.org/wiki?curid=10990" title="Baselgia catolica romana">
Baselgia catolica romana

La baselgia catolica romauna (in rumauntsch grischun "baselgia catolica romana" u "baselgia roman-catolica"), es la confessiun la pü granda infra il cristianissem e cumpiglia arduond 1,8 milliards aderents sül muond inter.

La baselgia catolica romauna as basa sün üna ierarchia stricta chi vo da suringiò: da Gesu Crist svessa artschaiva il papa sia pussaunza, ils uvais-chs dal papa ed ils preirs darcho dals ovais-chs.

Simon Petrus vela illa tradiziun per il prüm papa, e cun el cumainza "la suczessiun apostolica". Dimena as chatta eir il center dal catolizissem fin hozindi a Roma scu al lö da la mort da martir da Petrus.

Dals clerikers sun separos ils uschedits laics.

La doctrina da la baselgia disferenzchescha set sacramaints:




</doc>
<doc id="11017" url="https://rm.wikipedia.org/wiki?curid=11017" title="Valsot">
Valsot

Valsot è ina vischnanca politica svizra en il chantun Grischun. Ella è sortida il 1. da schaner 2013 da la fusiun da las vischnancas da Ramosch e Tschlin.

Il project da fusiun è vegnì lantschà mez zercladur 2009, quai anc cun il num Ramosch-Tschlin. Ils 21 d'october 2001 è il contract da fusiun vegnì approvà dad omaduas radunanzas communalas. L'avrigl 2012 ha il Cussegl grond dal Chantun Grischun autorisà la fusiun.

La via principala 27 traversa la vischnanca.



</doc>
<doc id="11046" url="https://rm.wikipedia.org/wiki?curid=11046" title="Iso Camartin">
Iso Camartin

Iso Camartin (* 24 da mars 1944 a Cuera) ei in publicist, scribent e moderatur da televisiun svizzer.

Iso Camartin ei carschius si a Mustér, nua ch'el ha frequentau la scola claustrala. Dapi 1965 ha el studegiau filosofia e romanistica a Minca, Bologna e Regensburg ed ha promoviu 1971 davart Kant e Fichte. Da 1974 tochen 1977 ha el luvrau sco "research fellow" al Center for European Studies dall'Universitad da Harvard. Sper siu scaffir publicistic ha el giu incumbensas d'instrucziun a diversas universitads svizras.

Da 1985 tochen 1997 eis el staus professer ordinari per lungatg e cultura romontscha all'ETH ed all'Universitad da Turitg. L'onn academic 1989/1990 ei Camartin staus "fellow" al Wissenschaftskolleg zu Berlin. Denter 1996 e 1998 eis el plinavon staus moderatur dall'emissiun "Sternstunde Kunst" sin SF 1. Da 2000 tochen 2003 ha el menau la redacziun da cultura dil Schweizer Fernsehen. Dalurenneu eis el activs sco publicist e scribent da professiun libra. 2005 ha el teniu il plaid d'avertura pil Premi Ingeborg Bachmann a Klagenfurt.

Iso Camartin ei commember dall'Academia tudestga per lungatg e poesia (DASD) e dall'uniun Auturas ed Auturs dalla Svizra.





</doc>
<doc id="11053" url="https://rm.wikipedia.org/wiki?curid=11053" title="Profets biblics">
Profets biblics

Ils profets biblics fuorman scu ils "Nebiim" (‏נְבִיאִים‎, ebraic) la seguonda part dal Tenach dals Güdevs e sun ün bloc coerent aint il Vegl Testamaint dals cristiauns .

Cunter l'imaginaziun populera nun es steda l'incumbenza principela dals profets in prüma lingia il sguard aint in l'avegnir, bgeraunz la critica vi da stedis inacceptabels dal temp preschaint.

Ün profet in Israel d'eira adüna üna persuna chi surgniva ün clam da Dieu svess, da "Jahwe", e chi discurriva da quist mumaint davent ils pleds da Dieu, in surpigliand ün substitut e siand ün portavusch da la vöglia divina. 

A vegnan disferenzchos d'üna vart profets dal Israel tampriv chi nun haun relascho töchs da scrit e da l'otra vart profets pel solit pü tards, dals quels sun scrits sü pleds originels fin a cudeschs cumplets.


Quistas figüras e lur istorgias vegnan descrittas infra la Bibgia aint i'ls 






</doc>
<doc id="11055" url="https://rm.wikipedia.org/wiki?curid=11055" title="Ketuvim">
Ketuvim

Suot ils ketuvim (minchataunt eir scrit: "ketubim", "ketuwim", ebraic: כְּתוּבִים per "las scrittüras") vain incletta la terza part da la Bibgia ebraica dals Güdevs sper la Tora (tschegn) e'ls Nevi'im (profets). 


Il process da la canonisaziun ho glivro arduond dal 100 zieva Cristus. La granda part dals ketuvims gniva considereda però già intuorn 190 aunz Cristus scu integreda aint illas scrittüras senchas.

In reguard a lur valur e lur adöver i'ls cults divins illas sinagogas sun ils ketubim suottamiss a las duos otras parts dal Tenach.

La tradiziun cristiauna quinta Giob, ils psalms, ils proverbis, a l'ecclesiast e la chanzun da las chanzuns als "cudeschs poetics" dal Vegl Testamaint, düraunt Esra, Nehemia e'ls duos cudeschs da cronica serran giò la part dals "cudeschs istorics".


</doc>
<doc id="11058" url="https://rm.wikipedia.org/wiki?curid=11058" title="Foura Chagnoula">
Foura Chagnoula

La Foura Chagnoula es ün cuvel sper Ardez in Engiadina bassa (Svizra).

La Foura Chagnoula es situada a 1475 m.s.m var 800 m a l’ost dal center dal cumün dad Ardez, aint in üna cuntrada cun god e plaina sfessas. Üna foura cun ün diameter da trais meters maina verticalmaing aint il cuvel dad üna chafuolezza da 28,2 meters. La foura as rechatta ca. 50 m sur la viafier retica e var 80 m sur la via principala 27.

Il cuvel es cuntschaint da vegl innan e gniva ütilisà per l'allontanamaint da cadavers d'animals: Inters püerchs, bouvs, vadels, vachas e chavals morts gnivan büttats aint illa foura.

Grazcha a l’otezza dal cuvel nu penetraiva ingün'odur da cadaver oura, adonta da la gronda massa d'armaints morts büttats aint a la foura. Hoz es il piz da la muntogna da cadavers situà 14,7 meters suot l'entrada e ragiundscha dimena circa la mezz'otezza dal cuvel.

Grazcha a quist cuvel nu staiva il cumün parderdscher dürant tschientiners - sco prescrit normalmaing illa regiun - ün lö ufficial per cadavers ingiò cha'ls animals d’eiran d’interrar almain 1,25 meters suot la surfatscha da la terra.

L'entrada da la foura es situada orizontalmaing 60 meters davent dal traget da la Viafier retica Bever-Scuol/Tarasp.

Dürant la construcziun dal traget da la viafier a partir dal 1909 as faiva cun dret pissers scha la gallaria Craista (500 meters) be suot la staziun d’Ardez pudess tocker il cuvel, pustüt perquai chi nun as cugnuschaiva las dimensiuns dal cuvel quella jada.

Effectivamaing nu s'extenda il cuvel tenor il savair actual fin al nivel da la gallaria, perquai nun haja dat ingüna colliaziun tanter il cuvel e la gallaria.

Il cuvel gnit perscrutà e masürà la prüma jada al principi da schner dal 1965, da commembers da la Società Svizra da Speleologia. Üna gruppa plü gronda dal lö exploret il cuvel il schner dal 1986.

Uschigliö nun es il cuvel accessibel al public. La foura vain sgürada dad üna saiv cun l'otezza dad ün uman.



</doc>
<doc id="11073" url="https://rm.wikipedia.org/wiki?curid=11073" title="Catastrofa nucleara da Fukushima">
Catastrofa nucleara da Fukushima

Sut il num Catastrofa nucleara da Fukushima vegn subsummada ina retscha d’accidents catastrofals e da disturbis gravants succedids il mars 2011 en l’ovra atomara giapunaisa Fukushima Daiichi. I sa tracta da la segund gronda catastrofa atomara insumma (suenter la Catastrofa nucleara da Tschernobyl dal 1986).

La seria d’accidents ha cumenzà ils 11 da mars 2011 a las 14:47 uras (temp local) en consequenza dal Terratrembel da Tōhoku. Ella ha tangà quatter da sis reacturs nuclears e chaschunà fusiuns en ils reacturs 1, 2 e 3. Tras quai èn vegnidas libras grondas quantitads da material radioactiv (radund 10 enfin 20 procent da las emissiuns chaschunadas tras la catastrofa da Tschernobyl). 

Sin basa da l’auta radioactivitad da las materias ch’èn sortidas ha l’autoritad da surveglianza atomara dal Giapun classifitgà ils eveniments sco ‹accident catastrofal›. Quai è il grad maximal sin la Scala internaziunala per eveniments nuclears. La radioactivitad ha contaminà l’aria, la terra, l’aua e las mangiativas a la riva ed en la mar e sfurzà radund 100 000 enfin 150 000 persunas da bandunar la regiun per in tschert temp u a lunga vista.

Las reportaschas davart la catastrofa han manà en tut il mund a discussiuns animadas davart l’avegnir da l’energia atomara. En blers pajais è l’opiniun generala sa midada en ina tenuta sceptica fin negativa. Plirs stadis – tranter auter la Svizra – han schizunt decidì da sa retrair dal tuttafatg da l’energia atomara.

L’ovra atomara da Fukushima Daiichi è situada en la prefectura Fukushima e giascha radund 250 km en il nordost da Tokyo. Per pudair sfradentar ils elements combustibels cun aua da la mar, è l’ovra vegnida construida directamain al Pacific. Ils sis reacturs èn vegnids mess en funcziun successivamain a partir dal 1971. L’ovra atomara era bain ina da las pli veglias en il Giapun, ma a medem temp ina da las pli grondas e productivas (prestaziun maximala d’enfin 4,5 gigawatt). Curt avant la catastrofa aveva l’autoritad da surveglianza atomara dal Giapun concedì ina prolungaziun dal temp da manaschi dal reactur 1, schebain che quel dueva oriundamain vegnir serrà il 2011.

L’ovra atomara da Fukushima Daiichi consista da sis edifizis centrals che cuntegnan mintgamai in reactur d’aua buglienta. Mintg’edifizi cumpiglia plinavant in batschigl da sfradentar e da conservar elements combustibels duvrads u novs. Sin il territori da l’ovra atomara sa chattan in ulteriur batschigl da sfradentar central ed in deposit per conservar elements combustibels al sitg. Ils sis reacturs èn mintgamai colliads cun in ulteriur bajetg che cuntegna las turbinas ed ils generaturs per la producziun d’electricitad sco er ils conducts per l’afflussiun e deflussiun da l’aua da sfradentar na da la mar.

Ils reacturs ed ils batschigls da sfradentar ston vegnir provedids permanentamain cun aua fraida, schizunt sche l’ovra atomara è messa ord funcziun. En elements duvrads u ‹brischads› cuntinuescha numnadamain la decumposiziun dals nuschegls atomics ch’èn sa furmads tar la fissiun nucleara. Quest process producescha chalira che destruiss ils elements combustibels sche quels na vegnissan betg sfradentads suffizientamain. Mintga reactur è perquai munì da divers sistems da sfradentar che pon cumplettar u remplazzar in l’auter tenor basegn.

Gia avant ils accidents hai dà indizis ch’il tip da reactur en funcziun a Fukushima saja collià cun ristgs e ch’i dettia sbagls da construcziun vi da l’ovra atomara. Plinavant era vegnì avertì repetidamain da donns pussaivels en cas d’in terratrembel u tsunami e crititgà il mantegniment nunsuffizient dals stabiliments. La Tepco ("Tokyo Electric Power Company") sco possessura dal manaschi e l’autoritad da surveglianza atomara dal Giapun han per gronda part ignorà quests avis.

Il mument dal terratrembel eran ils reacturs 1, 2 e 3 en funcziun. Il reactur 4 era ord funcziun pervia d’ina revisiun pli gronda. Tut ils elements combustibels da quest reactur sa chattavan en il batschigl da sfradentar. Tar ils reacturs 5 e 6 sa chattava la revisiun en la fasa finala, perquai eran els gia vegnids munids cun novs elements combustibels. Mintga element combustibel consistiva da 72-74 bastuns nuclears e cuntegneva 170 enfin 173 kg material dad arder nuclear. La summa totala dal iod-131 radioactiv cuntegnì en tut ils bastuns nuclears ha la Tepco inditgà cun 81 · 10 becquerel resp. 81 milliuns terabecquerel. En il stabiliment per dismetter il rument da l’ovra atomara sa chattavan en pli radund 10 000 tonnas aua contaminada.

Ils 11 da mars 2011 a las 14:46:23 uras (temp local) ha cumenzà avant la costa da l’ost dal Giapun il Terratrembel da Tōhoku. Ses epicenter sa chattava radund 163 kilometers en il nordost da l’ovra atomara da Fukushima. Las undas seismicas han cuntanschì l’ovra atomara suenter 23 secundas. Ils seismometers han registrà il terratrembel ed instradà l’interrupziun d’urgenza dals reacturs en funcziun. A medem temp è il provediment d’electricitad extern vegnì interrut pervia da donns da terratrembel. Sinaquai han dudesch generaturs d’urgenza cumenzà a producir forza electrica.

Il terratrembel ha durà duas minutas e cuntanschì ina fermezza da 9,0 magnitudas. Anc mai n’avev’ins mesirà en il Giapun in terratrembel da tala forza. Singuls reacturs èn vegnids squassads 15 enfin 26 procent sur il maximum calculà antruras dals inschigners da construcziun. Tuttina han tut ils sis reacturs midà senza disturbis sin il sfradament d’urgenza.

Ma il terratrembel dueva be furmar il stausch inizial d’in’entira seria da catastrofas. A partir da las 15:35 uras ha in tsunami cun undas da 13 enfin 15  meters cuntanschì l’ovra atomara. Ils reacturs 1 enfin 4 che giaschan 10 meters sur la mar èn vegnids inundads enfin 5  meters; ils reacturs  5 e 6 percunter eran vegnids erigids trais meters pli ad aut, uschia ch’ils donns èn stads pli pitschens. Il tsunami ha gì duas consequenzas fatalas: Per l’ina èn las pumpas d’aua da la mar vegnidas destruidas, uschia che l’ovra atomara na pudeva betg pli vegnir sfradentada cun quest sistem. Per l’autra è entrada aua en differents edifizis ed ha inundà tschintg da dudesch indrizs da current d’urgenza e la gronda part dals distributurs da current electric.

Per dar dumogn a la situaziun d’urgenza èn vegnids mobilisads 400 collavuraturs da la Tepco. A medem temp han interpresas secundaras retratg lur equipas quasi dal tuttafatg. In plan d’urgenza per accidents simultans en dapli ch’in reactur n’existiva betg. En pli èn las lavurs d’urgenza vegnidas impedidas tras rument bloccant, donns vi dals edifizis e vi da l’infrastructura d’apport. La gronda part dals meds da communicaziun eran ord funcziun. Mintga mument era da far quint cun ulteriurs terratrembels e tsunamis.

Damai ch’il provediment cun forza electrica era interrut (uschenumnà "station blackout") n’era betg pli garantì in sfradament suffizient per manar davent la chalur che resulta da la dischintegraziun nucleara. Cun las battarias da current d’urgenza avant maun pudevan ils sfradaments d’urgenza be vegnir tegnids en funcziun durant in temp limità. Ulteriurs generaturs che duevan vegnir transportads natiers d’ordaifer èn vegnids retegnids tras colonnas e vias interruttas. Al lieu han bischlas da contact inundadas e cabels memia curts retardà las lavurs, uschia ch’era questas stentas n’han betg pudì interrumper la seria d’accidents.

Sco previs ha l’interrupziun rapida dals reacturs er interrut las circulaziuns da vapur e d’aua che furman uschiglio l’element central per sbassar la temperatura a l’intern. La chalur che resulta dal process da decumposiziun è sinaquai vegnida manada en sistems da reducziun da pressiun cumpensatorics. Ma suenter in’ura èn er ils indrizs da current d’urgenza crudads ora. Cun pumpas a vapur e pumpas a motor da diesel han ins pudì mitigiar be in curt mument la situaziun d’urgenza. Facticamain na vegnivan ils reacturs betg pli munids cun nov’aua da sfradentar. Tras la svapurisaziun cuntinuanta n’era la part superiura dals elements combustibels betg pli circumdada cun aua, quai ch’ha augmentà supplementarmain la temperatura a l’intern dals reacturs. Pervia da la surstgaudada eran ils indrizs da mesiraziun per part vegnids decalibrads, uschia ch’ils inschigners han interpretà faussamain la pressiun e l’autezza da l’aua en ils reacturs.

La part exteriura dals bastuns nuclears consista d’ina lega da circonium. A partir da ca. 800 °C reagescha quest metal cun la vapur d’aua ch’al circumdescha. Tras l’oxidaziun vegn libra ulteriura chalur ch’accelerescha be anc il process da destabilisaziun. Tar temperaturas sur 900 °C schloppan las bavrolas dals bastuns. Tras quai sortan gas radioactivs e particlas da materia nucleara. Sche la temperatura crescha vinavant (sur 1750 °C), cumenzan parts dals bastuns a luar. En il fund dal recipient da pressiun sa rimna alura ina massa extremamain radioactiva (l’uschenumnà corium) che po tut tenor sortir en l’ambient. Tar temperaturas sur 2850 °C lieua er l’uranoxid cuntegnì en ils bastuns nuclears e furma ulteriur corium. En betg main che trais reacturs da l’ovra atomara da Fukushima èn ils elements combustibels stads talmain ditg senz’aua da sfradentar che la gronda part dal nuschegl dal reactur è luada.

Suenter che la pressiun a l’intern dal recipient da pressiun aveva surpassà l’autezza tolerabla, han ventils da segirtad manà ina part da la maschaida da vapur, d’idrogen e da radionucleids en il recipient da segirtad ch’al circumdescha. Senza quests recipients da segirtad fiss la situaziun da Fukushima tgunschamain ida a finir sco en l’ovra atomara da Tschernobyl (che na disponiva da nagin mantè da protecziun enturn il recipient da pressiun). Ma er en ils recipients da segirtad è la pressiun creschida cuntinuadamain. Perquai han ils responsabels stuì relaschar ina part dal gas radioactiv en l’ambient (uschenumnà "venting").

Per sfradentar ils nuschegls dals reacturs e per impedir ina reacziun a chadaina nuncontrollada han ins manà aua che cuntegneva acid da bor en ils recipients da pressiun. Bor è in element chemic natiral ch’absorbescha a moda fitg effizienta neutrons che resultan d’ina fissiun nucleara. Damai che las reservas dal Giapun na tanschevan betg, ha la Corea dal Sid furnì ulteriuras 52 tonnas e la Frantscha 95 tonnas bor. Questa procedura da sfradament d’urgenza ha dentant il grond dischavantatg ch’era substanzas radioactivas sortan en l’ambient ensemen cun la vapur. En pli eran las reservas d’aua dultscha prest duvradas, uschia ch’ins ha stuì cuntinuar la procedura cun aua da mar che donnegescha ils reacturs.

Uschespert che quantitads pli grondas d’idrogen eran sa rimnadas en ils edifizis, hai dà explosiuns ch’han destruì parts da las construcziuns e da la tecnica. Tranter ils 12 e 15 da mars è quai succedì pliras giadas en ils blocs 1, 2, 3 e 4. Rument fitg radioactiv è vegnì fiers sin l’entir terren da l’ovra atomara ed ha franà las lavurs da salvament. En bloc 2 è il recipient da segirtad dal reactur vegnì donnegià, uschia ch’aua extremamain contaminada è sortida en l’ambient. Bloc 4 è stà pertutgà da plirs incendis. Dals 13 als 15 da mars han ins mesirà repetidamain radiaziun da neutrons, quai che laschava supponer ina fissiun nucleara nuncontrollada.
Ils 14 da mars ha la Tepco tratg en consideraziun da dar si l’ovra atomara e da retrair tut ils collavuraturs or da la zona d’auta radiaziun. Il primminister n’ha dentant betg dà il consentiment latiers. Suenter in’evacuaziun parziala ils 15 da mars sa chattavan anc 50 collavuraturs da la Tepco e 130 ulteriurs lavurers e gidanters d’autras firmas, da pumpiers e dal militar en la zona critica. Per part èn quests collavuraturs sco er ulteriurs pumpiers ch’èn vegnids vitiers ils proxims dis vegnids sfurzads da prestar questas lavurs.

A partir dals 17 da mars han ils pumpiers empruvà da regular la temperatura en ils batschigls da sfradentar cun agid da chanuns d’aua. Er las pumpas provisoricas per sfradentar ils reacturs èn vegnidas remplazzadas successivamain tras indrizs pli effizients. Partind d’in conduct d’auta tensiun vischinant han ins stabilì novas lingias d’electricitad per puspè pudair metter en funcziun ils sistems electrics che n’eran betg vegnids destruids tras il tsunami.

Ils reacturs 5 e 6 han ins pudì stabilisar enfin ils 20 da mars; enfin ils 22 da mars eran er ils ulteriurs reacturs puspè munids cun electricitad. Ma ils reacturs 1 enfin 4 n’avev’ins anc adina betg dal tut sut controlla. Adina puspè hai dà activitads nuncontrolladas en il nuschegl, augments da la pressiun en ils recipients ed erupziuns da vapur u fim. Tranteren èsi schizunt stà necessari d’evacuar l’ovra atomara.

A partir dals 25 da mars èn ils reacturs ed ils batschigls da sfradentar puspè vegnids provedids cun aua dultscha per evitar donns tras il sal cuntegnì en l’aua da mar. En il reactur 1 eran gia s’accumuladas 26 tonnas sal da la mar, en ils reacturs 2 e 3 mintgamai 45 tonnas.

Tenor calculaziuns da l’"Institut de Radioprotection et de Sûreté Nucléaire" muntava la prestaziun dals elements combustibels en il reactur 1 anc adina 2,5 megawatt, ed en ils reacturs 2 e 3 4,2 megawatt. Per illustrar: la chalur producida tras questa prestaziun termica svapurisescha 95 respectivamain 160 tonnas aua a di e dovra in sfradament cuntinuant da radund 200 tonnas aua a di per mintga reactur. E damai ch’ils bastuns nuclears eran donnegiads, vegniva tut quest’aua contaminada cun radioactivitad. Parts da quest’aua svapurisava ed era vesaivla sur ils blocs en furma da tschajera. L’aua restanta – enfin ils 4 d’avrigl 2011 radund 60 000 tonnas – sa rimnava en il funs da l’ovra atomara u culava enavos en la mar.

En il decurs dal matg han ins pudì sclerir cun agid da roboters la situaziun a l’intern dals reacturs. Suenter avair decontaminà l’aria a l’intern dals edifizis han er lavurers en vestgids da protecziun pudì reprender las lavurs. Igl è sa mussà ch’ils bastuns nuclears en ils reacturs 1 enfin 3 eran per gronda part luads e che la luadira aveva donnegià ils recipients da pressiun e per part schizunt ils recipients da segirtad. Tras las parts betg ermeticas sortiva l’aua da sfradentar nuncontrolladamain en l’ambient. L’idea oriunda da vulair stabilisar la temperatura en ils reacturs cun puspè serrar la circulaziun da l’aua na sa laschava perquai betg realisar a curta vista.

Sco schliaziun permanenta areguard la problematica da l’aua persa è vegnì mess en funcziun il zercladur in implant da decontaminaziun. Grazia a quel èsi pussaivel da sbassar la radioactivitad da l’aua sin in 100 000avel. La glitta radioactiva che resulta resta per il mument sin l’areal da l’ovra atomara e sto silsuenter vegnir transportada en in deposit final.

Dapi l’october 2011 giascha la temperatura en tut ils reacturs sut 100 °C. Quest stadi resta stabil, sch’il provediment cun aua da sfradentar na vegn betg interrut pli ditg che 18 uras. Ils 16 da december 2011 ha il primminister dal Giapun declerà che l’ovra atomara saja messa ord funcziun a moda stabila ("cold shutdown"). Il risico d’in disturbi en ils sistems da sfradament provisorics resta dentant a lunga vista radund diesch giadas pli aut ch’en il stadi normal, quai tenor atgnas indicaziuns da la Tepco.

Tenor la regenza giapunaisa èsi previs d’allontanar enfin il 2015 ils elements combustibels cuntegnids en ils batschigls da sfradentar ed enfin il 2025 las restanzas dals nuschegls nuclears. Suenter duain ils blocs 1 enfin 4 vegnir demontads cumplettamain. Questas lavurs duain esser terminadas en in interval da radund 30–40 onns.

Tras las mesiras per sbassar la pressiun ("venting") ed il sfradament provisoric dals reacturs èn grondas quantitads da material radioactiv sortidas ils emprims dis en l’ambient. Questas emissiuns han retardà las lavurs d’agid suenter il terratrembel e donnegià la regiun a lunga vista.

Ils 11 da mars a las 20:50 uras ha la centrala d’urgenza da la prefectura Fukushima ordinà l’evacuaziun da la populaziun en in radius da 2 kilometers enturn l’ovra atomara. Enfin ils 13 da mars ha il primminister auza quest radius successivamain sin 3, 10 e 20 kilometers, uschia che totalmain 78 000 persunas eran pertutgadas. Ulteriuras 62 000 persunas en ina distanza da 20 fin 30 kilometers da l’ovra atomara duevan restar en lur chasas; ils 25 da mars è er vegnì cusseglià a questas persunas da bandunar voluntarmain il territori.

En ils alloschis d’urgenza ch’eran vegnids endrizzads suenter il tsunami han ins per part refusà da recepir las persunas ch’arrivavan or da la zona contaminada. Ils medis han perquai stuì attestar ch’ellas na sajan betg contaminadas a moda privlusa.

Da differentas varts è vegnì fatg la reproscha, ch’il radius d’evacuaziun saja insuffizient. Il parsura da l’autoritad per dumondas d’atom dals Stadis Unids ha cusseglià da schlargiar il radius sin 80 kilometers, quai ch’avess pertutgà radund 1,9 milliuns umans. Era Greenpeace ed observaturs da l’Agentura internaziunala da l'energia nucleara han mesirà en ina distanza da radund 40 kilometers davent da l’ovra atomara radiaziuns nuschaivlas.

Definind la zona d’evacuaziun era la regenza partida da radiaziuns maximalas da 50 millisievert per onn (mSv/a). En la citad Namie cun radund 20 000 abitants avev’ins mesirà ina radiaziun d’enfin 300 mSv/a. Per cumparegliaziun: la radiaziun natirala munta a radund 2,4 mSv/a (media mundiala). Pli tard ha la regenza sbassà la radiaziun maximala admessa. En il decurs da l’avrigl e dal matg èn perquai er vegnids evacuads singuls abitadis ordaifer la zona da 20 kilometers ch’eran pertutgads d’ina radiaziun sur 20 mSv/a (uschenumnads "hot spots"). Damai ch’abitants empruvavan adina puspè da returnar en la zona da 20 kilometers, ha la regenza declerà la regiun sco zona scumandada ed endrizzà 75 puncts da controlla.

Pervia da precipitaziuns radioactivas è ina gronda part dals products agriculs da las prefecturas Fukushima ed Ibaraki stada pertutgada da contaminaziuns lunsch sur las limitas ed ha perquai stuì vegnir scumandada. Il medem vala per l’aua da spina. Qua ha la radiaziun admessa per uffants pitschens schizunt surpassà la limita en la chapitala da Tokyo, situada radund 250 kilometers davent da l’ovra atomara da Fukushima.

Entras il terratrembel, il tsunami e las explosiuns èn numerus collavuraturs da l’ovra atomara vegnids blessads; in dumber considerabel da lavurers è plinavant stà expost a fermas radiaziuns. Quant fitg che la populaziun ordaifer l’ovra atomara ha da patir a lunga vista pervi da la radiaziun nuschaivla è grev da giuditgar. Cun prender si ulteriuras dosas da radiaziun crescha il risico statistic d’ina malsogna da cancer. Scienziads quintan cun radund 100 enfin 1000 cas da cancer supplementars, chaschunads tras la catastrofa nucleara. Quai munta in augment dal risico da cancer da radund 0,01 enfin 0,1 procent en la regiun pertutgada.

La catastrofa nucleara da Fukushima ha evocà ina vieuta fundamentala en la tenuta da la populaziun giapunaisa envers l’energia atomara. Ils 10 d’avrigl 2011 han 17 500 persunas demonstrà a Tokyo cunter ovras atomaras. Tenor ina retschertga fatga da la "Gallup International Association" (in’associaziun internaziunala d’instituts demoscopics) è la cumpart da la populaziun cun ina tenuta positiva envers l’energia atomara crudada durant las emprimas emnas suenter la catastrofa da 62 sin 39 procent. Il settember 2012 ha la regenza giapunaisa decidì da sortir successivamain da l’energia atomara enfin ils onns 2030/2040. Suenter critica da vart da l’economia ha la regenza bain confermà sia tenuta da vulair terminar la politica d’energia atomara; ma ella ha laschà avert, enfin cura che quai duaja succeder.

Tranter ils 21 da mars ed ils 10 d’avrigl 2011 aveva la "Gallup International Association" er fatg retschertgas en 46 ulteriurs pajais davart l’utilisaziun da l’energia atomara. En cumparegliaziun cun la davosa retschertga fatga avant la catastrofa da Fukushima è la cumpart dals aderents crudada da 57 sin 49 procents, entant che la cumpart dals adversaris è creschida da 32 sin 43 procents. Er en l’Europa, en l’America ed en autras parts dal mund hai dà demonstraziuns cunter l’energia atomara.

E co ha la politica mundiala reagì sin ils eveniments a Fukushima e sin las discussiuns e demonstraziuns en tut il mund? Sco emprim pass han singuls stadis, ma er l’Uniun europeica e l’UNO cusseglià u decidì da controllar la segirtad da las ovras atomaras en funcziun. Intgins stadis èn anc ì in pass pli lunsch ed han decidì da sortir cumplettamain da l’energia atomara. La Germania ha decidì da metter ord funcziun tut las ovras atomaras enfin il 2022 e la Svizra enfin il 2034. En l’ulteriura discussiun politica davart la midada sin il sectur da l’energia èn questas datas finalas per part puspè vegnidas relativadas.




</doc>
<doc id="11085" url="https://rm.wikipedia.org/wiki?curid=11085" title="Dieu">
Dieu

Dieu es üna noziun centrela da bod tuottas religiuns e significha ün oget d'adoraziun e da glorificaziun tres umauns.

Il penser structuro davart dieu(s) e da sia/lur relaziun(s) cul muond e cun l'orma es chosa da filosofia e teologia.

A's po disferenzcher scientificamaing 

«Vi dal quêl tü pendast tieu cour - que es tieu Dieu !» (Martin Luther)




</doc>
<doc id="11100" url="https://rm.wikipedia.org/wiki?curid=11100" title="Igl Grischun Central">
Igl Grischun Central

Igl Grischun Central è stà l'emprima gasetta rumantscha en il Surmeir. Ella è vegnida fundada e redigida da Leza Uffer e cumparida tranter l'october 1946 e l'avrigl 1948. Uffer ha edì il fegl cun il suttitel "Gasetta per Surmeir" en in «surmiran moderà», ch'era l'emprim pass en direcziun da ses interrumantsch.

"Igl Grischun Central" è vegnì stampà en la chasa editura dals "Iertavels da J. Casanova" a Cuira, oz Casanova Druck und Verlag AG.



</doc>
<doc id="11132" url="https://rm.wikipedia.org/wiki?curid=11132" title="Nogger">
Nogger

Nogger ei ina marca da glatsch che vegn producida da Langnese.

Nogger ei vegniu importau sut la marca "nogger neu" en la Germania igl onn 1964, cun quei ei nogger ina dallas pli veglias sortas da glatsch dad Unilever.

"Nogger" consista da crema da vaniglia cun in cuvrida dad ina lasura cun cacao, grass ed nitschola.

Sco secund ei "Nogger Choc" vegnius iportaus igl onn 1986. Ei consista d'in coc da crema da nuschs-nugat e crema da tschughalatta stgira.

Plinavon dat ei oz aunc il "bastunet da Nogger" cun in coc da caramella enstagl da nuschs e nugat ed igl bastunet ha negin moni ed aschia ein oz treis sorts Nogger per cumprar.

Biars onns fageva la marca reclama cun il slogan «Nogger Dir einen!». Quei slogan sesanfla aunc oz sin il pachetadi ed ei era protegius sco marca.

In "Nogger Classic" peisa 69 gramms ed ha ina valur energetica da 210 kilocalorias (870 kilojules). Ei consista da lasura da grass, nitscholas, latg, grass vegetaric, cacao, frina da salin, emulgatur, sal ed aroma.


</doc>
<doc id="11133" url="https://rm.wikipedia.org/wiki?curid=11133" title="Gimnastica als urdeins">
Gimnastica als urdeins

La gimnastica als urdeins (ni era gimnastica artistica) ei ina disciplina olimpica individuala. La finamira eis ei da far in exercezi tenor criterias (tecnica e posiziun dil tgierp) fixadas. Entras la gimnastica vegn promoviu la coordinaziun e cundiziun, denton era curascha e disciplina dil tgierp.

La gimnastica als urdeins ei oravontut derasada en Svizra, nua ch'ella s'auda tier il sport popular. La gimnastica artistica denton ei in sport da prestaziun che vegn practicau sin l'entir mund ed ei ina disciplina olimpica. En la gimnastica als urdeins fan las mattatschas lur exercezis vid quatter diferents, buobs vid tschun differents urdeins. Ils urdeins ein reck, sigliera, rings e plantschiu e per ils buobs aunc barra. En ina concurrenza sto mintga participont mussar in exercezi vid mintga urdein che sto consister da quatter tochen sis elements (priu ora dil exercezi vid la sigliera che consista mo d'in element). Ils arbiters valeteschan ils elements tenor la tecnica e la posa che quel che presentescha il exercezi muossa cun trer giu ils sbagls dalla nota da partenza 10.00.

Ei dat differentas categorias che van dalla categoria 1 tochen 7, dasperas dat ei aunc la categoria «dunnas», en la quala ch'ins ei cun 18 tochen ca. 25 onns.


</doc>
<doc id="11134" url="https://rm.wikipedia.org/wiki?curid=11134" title="KsiOlajideBT">
KsiOlajideBT

KsiOlajideBT (cun num real "Olajide Olatunji") ei in enconnuschent comediant sin la plattafuorma da internet YouTube. KsiOlajideBT ni cuort "Ksi" fa videos cumediantics davart il giug popular "FIFA". El ha contonschiu 8,4 milliuns abonents ("subscribers") e 460 milliuns clics sin Youtube (stan zercladur 2013).

Siu num KsiOlajideBT ei ina combinaziun da: "Ksi", siu num artistic, "Olajide" siu prenum e BT che stat per British Telecom.

Siu entir num ei Olajide Olatunji ed el ei in um da pial stgira.

Olajide viva ensemen cun ses geniturs e siu frar, ch'ei era in enconuschent youtuber, en ina casa a Londra.

Ksi ha entschiet cun Youtube ils 24.09.2011. Sia entrada annuala ei munta denter 300'000 e in milliun dollars.



</doc>
<doc id="11135" url="https://rm.wikipedia.org/wiki?curid=11135" title="Chur Unihockey">
Chur Unihockey

Chur Unihockey è in'equipa da unihockey da Cuira che gioga en l'emprima ligia naziunala.

L'equipa è vegnida fundada il 2004 entras la fusiun dals dus clubs vegls da "Cuira Torpedo" (fundà ils 1986) e "Cuira Rot-Weiss" (fundà ils 1985). L'equipa da la ligia naziunala ha anc betg gudagnà titels cun il num Chur Unihockey. Dentant Rot-Weiss Chur e Torpedo Chur han gudagnà plirs titels:

Dudesch giadas champiun svizzer e sis giadas han els gudagnà il cup svizzer.

2 giadas gudagnà il cup svizzer.




</doc>
<doc id="11174" url="https://rm.wikipedia.org/wiki?curid=11174" title="Suriname">
Suriname

Il Suriname è in pajais da l'America dal Sid. Sia chapitala è Paramaribo.
Sia surfatcha è da 163.821 km² e sia populaziun è da 560.157.

Cunfinescha cun la Guyamna al ves, la Guyamna franzos al ost, ed l'Atlantic i nord, e la Brasilia al sid.


</doc>
<doc id="11179" url="https://rm.wikipedia.org/wiki?curid=11179" title="Scienza">
Scienza

La scienza (dal latin "scientia" che munta «savida») è in'interpresa sistematica che stgaffescha ed organisescha savida en furma d'explicaziuns cumprovabalas e predicziuns davart l'univers. En ina muntada pli veglia e stretgamain parentada sa referescha «scienza» ad ina collecziun da savida sezza che sa vegnir explitgada raziunalmain ed applitgada fidaivlamain. Dapi l'antica è la scienza sco tip da savida colliada fermamain cun la filosofia. En il temp modern tempriv èn ils pleds «scienza» e «filosofia» vegnids duvrads en maniera remplazzabla l'in cun l'auter. Cun l'entschatta dal 17avel tschientaner è la filosofia da la natira (che ha oz num scienza natirala) vegnida considerada sco rom separat da la filosofia. Il pled «scienza» è dentant vegnì duvrà vivavant en in senn che descriva la savida fidaivla sur d'in tema en la medema maniera ch'el vegn anc oz duvrà en noziuns modernas sco scienza da bibliotecas u scienza politica.

En il diever linguistic modern sa referescha «scienza» il pli savens ad ina tecnica d'acquistar savida e betg mo a la savida sezza. El vegn savens tractà sco sinonim per «scienzas natiralas e fisicalas» ed è cun quai restrenschì sin quels roms che stattan en connex cun ils fenomens da l'univers material e lur leschas, mintgatant cun l'exclusiun implicita da la matematica pura. Quai è uss il senn dominant en il diever general. Quel senn pli stretg da «scienza» è sa sviluppà cur che scienziads sco Johannes Kepler, Galileo Galilei ed Isaac Newton han cumenzà a formular las "leschas da la natira" sco las leschas da moviment da Newton. En lezza perioda èsi daventà pli commun da sa referir a la filosofia da la natira sco «scienzas natiralas». En il decurs dal 19avel tschientaner è il pled «scienza» vegnì pli e pli associà cun la metoda scientifica, ina maniera disciplinada da perscrutar il mund natiral ch'includa la fisica, la chemia, la geologia e la biologia. Medemamain en il 19avel tschientaner ha il teolog-natiralist William Whewell stgaffì il pled "scienzià" per differenziar quels che tschertgan savida davart la natira da quels che tschertgan savida sur dad autras disciplinas. Quai ha dentant mess il studi dal partratgar uman e da la societad en ina situaziun linguistica intscherta, quai ch'è vegnì schlià cun classifitgar quests champs dal studi academic sco scienzas socialas. Similarmain datti oz blers auters champs da studi e savida disciplinads sut la noziun generica «scienza», sco la scienza formala e las scienzas applitgadas.


</doc>
<doc id="11230" url="https://rm.wikipedia.org/wiki?curid=11230" title="Ramadan">
Ramadan

Il ramadàn (arab: رمضان, "ramaḍān" «il (mais) chaud») è il mais da gigina dals Muslims ed il novavel mais dal chalender lunar islamic. Tenor la cardientscha islamica è il Coran vegnì tramess giu en quest mais. Il mais precedent en il chalender lunar islamic è il scha'ban, il seguent è il schawwal.

La festa da la fin dal giginar (arab: "id al-fitr", tirc: "Ramazan bayramı" u "şeker bayramı" «festa dal zutger» en la lingua dal mintgadi) a la fin dal ramadan e suenter la festa d'unfrenda il pli aut firà islamic.



</doc>
<doc id="11234" url="https://rm.wikipedia.org/wiki?curid=11234" title="Uors">
Uors

Uors ha differentas muntadas:




</doc>
<doc id="11240" url="https://rm.wikipedia.org/wiki?curid=11240" title="Suot Tasna (circul)">
Suot Tasna (circul)

Il circul da Suot Tasna furma ensemen cun ils circuls da la Val Müstair, da Sur Tasna e da Ramosch il district da l'En dal chantun Grischun en Svizra. La sedia da l'uffici cirquital sa chatta a Scuol.

Il circul consista da las seguentas vischnancas:


</doc>
<doc id="11245" url="https://rm.wikipedia.org/wiki?curid=11245" title="Sur Tasna (circul)">
Sur Tasna (circul)

Il circul da Sur Tasna furma ensemen cun ils circuls da la Val Müstair, Ramosch e Suot Tasna il district da l'En dal chantun Grischun en Svizra. La sedia da l'uffici cirquital sa chatta a Zernez.

Il circul consista da las seguentas vischnancas:


</doc>
<doc id="11246" url="https://rm.wikipedia.org/wiki?curid=11246" title="Ramosch (circul)">
Ramosch (circul)

Il circul da Ramosch furma ensemen cun ils circuls da la Val Müstair, da Sur Tasna e da Suot Tasna il district da l'En dal chantun Grischun en Svizra. La sedia da l'uffici cirquital sa chatta a Ramosch.

Il circul consista da las seguentas vischnancas:



</doc>
<doc id="11247" url="https://rm.wikipedia.org/wiki?curid=11247" title="Surses (circul)">
Surses (circul)

Il circul da Surses furma ensemen cun ils circuls d'Alvaschagn, da Belfort e da Bravuogn il district da l'Alvra dal chantun Grischun en Svizra. La sedia da l'uffici cirquital sa chatta a Savognin.

Il num ufficial da questa unitad d'administraziun tenor la lescha chantunala è Circul da Surses, che figurescha er en il Pledari Grond. Tenor la constituziun cirquitala è num ufficial surmiran sin quel stgalim Circuit da Surses, entant che la conjuncziun "da" vegn savens laschada davent (p. ex. en la chau da brev ufficiala). En la lingua dal mintgadi aud'ins savens il germanissem Cres (da) Surses, quai che ha manà al fatg ch'il Surses vegniva numnà en autras regiuns simplamain "igl Cres". In'autra denominaziun tradiziunala è Tera da Surses.

Il circul da Surses cumpiglia il territori da la val dal Surses e s'extenda lung il curs da la Gelgia sur Casti fin al culm dal Pass dal Gelgia/Güglia.

Il circul consista da las seguentas vischnancas:



</doc>
<doc id="11259" url="https://rm.wikipedia.org/wiki?curid=11259" title="Tumasch d'Aquino">
Tumasch d'Aquino

Tumasch d'Aquino (* intuorn dal 1225 sül chastè Roccasecca sper Aquino illa provinza taliauna Latinum, † dals 7 da marz 1274 a Fossanova; per taliaun "Tommaso d'Aquino") d'eira ün muong dals dominicauns ed ün dals teologs e filosofs cristiauns cun l'influenza la pü granda i'l temp d'immez. Sieus effets tendschan fin al preschaint.

Tumasch faiva stüdis da teologia e filosofia suot sieu magister academic "Albertus Magnus" a las universiteds da Paris e da Colonia.
Pü tard lavuraiva'l scu scienzio e mneder in clostras da Napoli ed impustüt ad Orvieto, inua cha eir la granda part da sias ouvras gniva scritta.

Tumasch vela pel rapreschantant principel da la scolastica ota e fuorma dimena il punct culminant da quella direcziun dal penser chi collia ils impissamaints da l'antica culs fundamaints da la cretta cristiauna.

Tumasch d'Aquino es gnieu canoniso dals 18 da lügl 1323 dal papa Gioannes XXII. e vain onuro scu ün sench illa baselgia catolica romauna a partir da quista data.




</doc>
<doc id="11277" url="https://rm.wikipedia.org/wiki?curid=11277" title="Paiver da Sichuan">
Paiver da Sichuan

Il paiver da Sichuan ("Zanthoxylum piperitum"), era numnà paiver chinais u paiver giapunais, è ina spezia da plantas or da la famiglia da las rutaceas (Rutaceae). El producescha ina spezaria picanta e n'è betg parentà cun il paiver nair ("Piper nigrum"). Er autras spezias dal gener "Zanthoxylum", p. ex. "Zanthoxylum schinifolium" vegnan numnadas paiver da Sichuan.

Il gener "Zanthoxylum", che cumpiglia las differentas spezias da paiver da Sichuan, appartegna a la famiglia da las rutaceas ed è cun quai parentà cun las plantas da citrus ("Citrus"). Il num dal gener ch'ins po translatar cun «lain mellen» descriva in tratg caracteristic da la planta; «lain mellen» numn'ins diversas spezias da divers geners.

Il num paiver da Sichuan deriva da la provinza centralchinaisa da Sichuan, nua ch'el è indigen e vegn duvrà gugent en chadafieu. Sco era tar la provinza chatt'ins ins diversas variantas da scriver sco paiver da Sichuan, Sechuan u Szetschuan. Auters nums ch'èn derasads en Europa includan paiver da muntagna, paiver chinais e paiver giapunais.


</doc>
<doc id="11300" url="https://rm.wikipedia.org/wiki?curid=11300" title="Dobra (Bolesławiec)">
Dobra (Bolesławiec)

Dobra [] (tudestg "Dobrau") è in vitg en il voivodat da la Silesia Bassa en Pologna. El fa part da la vischnanca rurala da Bolesławiec (tud. "Bunzlau") en il circul da Bolesławiec. Il 2008 aveva il vitg 359 abitants.

Dobra giascha 4 km al nordvest dal center da la citad da Bolesławiec. L'austrada A4 passa 2 km en il nordvest. Il Bóbr (tud. "Bober"), in flum lateral da l'Oder (pol. "Odra"), curra 3 km distant a l'ost. Breslovia, la chapitala dal voivodat da la Silesia Bassa, sa chatta 108 km al vest dal vitg.

Dal 1975 fin al 1998 appartegneva Dobra sco part da la vischnanca rurala da Bolesławiec al voivodat da Jelenia Góra.


</doc>
<doc id="11304" url="https://rm.wikipedia.org/wiki?curid=11304" title="Lescha 482/1999">
Lescha 482/1999

La lescha 482/1999 ("Norme in materia di tutela delle minoranze linguistiche storiche") è vegnida approvada dal Parlament talian ils 15 da december 1999 ed è entrada en vigur ils 20 da december cun la publicaziun en la Gazzetta Ufficiale.

La lescha introducescha la protecziun da las minoranzas linguisticas istoricas en l'Italia, oravant tut quels albanais, catalans, tudestgs, grecs, slovens, croats, franzos, francoprovenzals, furlans, ladins, occitans e sards. La finamira principala da la lescha è quella da sustegnair la promoziun ed il diever da las linguas minoritaras, era en l'administraziun publica, l'introducziun da l'instrucziun en scolas e la concessiun da spazis per linguas en la televisiun publica.



</doc>
<doc id="11309" url="https://rm.wikipedia.org/wiki?curid=11309" title="Center geografic dal chantun Schaffusa">
Center geografic dal chantun Schaffusa

Il center geografic dal chantun Schaffusa sa chatta en in er en l'Eschheimertal sin il territori da la vischnanca da Beringen.

Il punct sin 565 m s. m., che vegn marcà cun in crap erratic da 3,5 tonnas paisa, sa chatta al nordvest da la citad da Schaffusa, en vischinanza dal Beringer Randenturm e da l'Engeweiher. Las coordinatas exactas èn 686'528 / 285'410.

A chaschun da las festivitats dal centennari da la mesiraziun uffiziala dal chantun è vegnida inaugurada ina tavla commemorativa tras cusseglier guvernativ Ernst Landolt. Il crap erratic giascha be intgins meters sper la senda da viandar che maina dal Lahnbuck en l'Eschheimertal. La senda è signalisada cun tavlas melnas cun scrit si «Mittelpunkt des Kantons Schaffhausen».

Il center geografic è 21 km davent da Stein am Rhein, 16 km davent da Buchberg e 13 km davent da Trasadingen.




</doc>
<doc id="11319" url="https://rm.wikipedia.org/wiki?curid=11319" title="Clemgia">
Clemgia

La Clemgia () è in flum lateral da l'En da 19 kilometers lunghezza en Svizra.

La Clemgia nascha al Pass da Costainas tranter il Piz Tavrü ed il Piz Terzas – per la plipart sin territori da Scuol e per part sin quel da Val Müstair – e cunfina cun il Tirol dal Sid en l'Italia.

L'aual cula da las funtaunas via Tamangur en direcziun S-charl, in aclaun da Scuol. Curt suenter s'unescha la Clemgia cun l'Aua Sesvenna ed ils dutgs da la Val Tavrü e da la Val Mingèr e cula lura lung ils cunfins dal Parc Naziunal Svizzer vers nord fin tar il punct il pli bass dal Parc Naziunal sin 1'385 m s.m.

Silsuenter sa bitta la Clemgia cun ina differenza d'autezza da 200 m sin 2 kilometers tras la Chavorgia da la Clemgia en direcziun En, en il qual ella sbucca sper Scuol sin 1'179 m s.m.


</doc>
<doc id="11324" url="https://rm.wikipedia.org/wiki?curid=11324" title="Bianca Mayer">
Bianca Mayer

Bianca Mayer (* 17. mai 1979 a Scuol) es üna musicra rumantscha. Sco chantadura lavur'la suot il pseudonim "Bibi Vaplan".

Bianca Mayer es nada a Scuol dal 1979 e creschiva sü in üna famiglia musicala. Seis bap Reto Mayer d'eira musicant popular e dirigent.

Bianca Mayer ha stübgià clavazin classic a la Scoula ota zürigaisa dals arts ed ha tut eir cuors da jazz dürant quel temp.

Dal 2008 es ella tuornada in Engiadina, ha vivü fin il 2012 ad Ardez e lavurà pro la "Scoula da musica Engiadina Bassa / Val Müstair".

Daspö il 2013 lavura Bianca Mayer sco moderatura al Radio Rumantsch a Cuoira.

Daspö 2003 scriva Bianca Mayer cumposiziuns per teaters e films, desch progets pür dal 2004 fin il 2008. Ella ha assisti da cumpuoner il soundtrack dal film "" da Fredi Murer (2005), il soundtrack dad "" da Thomas Imbach (2007) sco eir quel da "" da Christoph Schaub (2008).

Davo il stüdi e fin 2009 d'eira Bianca Mayer chantadura da rock aint illa gruppa "Alba da la Clozza", provocativa, cun chavels cuorts e blondats, sunond la guitarra da jazz.

Daspö il 2010 sviluppaiva Bianca Mayer ün stil da musica plü quiet e pensiv. Ella cumanzaiva a publichar sia musica suot il pseudonim "Bibi Vaplan", ün nom chi dess esser program ("Bianca, va plan!"). Sco Bibi Vaplan scriv'la ils texts e la musica, chanta e suna il clavazin o eir il cembalo. L'album "Sdruagliar" dals 2012 es üna collavuraziun culla Kammerphilharmonie Grischun.

Las chanzuns da Bianca Mayer sun adüna per vallader. Sur dal motiv persunal da far musica disch la chantautura:


Dal 2009 ha Bianca Mayer survgni il premi da promoziun dal chantun Grischun e dal 2014 üna contribuziun da producziun e turnea.



</doc>
<doc id="11326" url="https://rm.wikipedia.org/wiki?curid=11326" title="Scola auta turitgaisa dals arts">
Scola auta turitgaisa dals arts

La scoula ota zürigaisa dals arts ("Zürcher Hochschule der Künste" o "ZHdK" per tudais-ch, "Zurich University of the Arts" per inglais, "Scola auta turitgaisa dals arts" per rumantsch grischun) es la plü gronda scoula ota dals arts in Svizra ed ha 2500 students (2009).

Ella es naschüda our da la fusiun da la "Hochschule für Gestaltung und Kunst" (HGKZ) e la "Hochschule für Musik und Theater" (HMT), ed ella es üna da quatter scoulas parzialas da la scoula ota specialisada zürigaisa.

La scoula ota zürigaisa dals arts spordscha cuors per il bachelor e master sco eir per la fuormaziun supplementara aint ils roms art, design, pedagogia museala, teater, film, coreografia e transdisciplinarità. Ella s'ingascha eir illa perscrutaziun, impustüt illa perscrutaziun dals arts e dal design.

Affiliats a la scoula ota zürigaisa dals arts sun il "Museum für Gestaltung Zürich", il "Theater der Künste", il "Musikklub Mehrspur" ed il center d'infuormaziun "MIZ".



</doc>
<doc id="11362" url="https://rm.wikipedia.org/wiki?curid=11362" title="Giura bernais">
Giura bernais

Il Giura bernais (franzos "Jura bernois", tudestg "Berner Jura") è ina regiun francofona en il chantun Berna che dumbra var 52'000 avdants. Il lieu principal tradiziunal da la regiun è Moutier, la sedia dal represchentant da la regenza sa chatta a Courtelary.

Suenter la separaziun dal chantun Giura dal chantun Berna l'onn 1979 consistiva il Giura bernais anc dals districts da Courtelary, Moutier e La Neuveville. En il rom da la refurma chantunala da l'administraziun decentrala han ins fusiunà il 1. da schaner 2010 ils trais districts al circul administrativ dal Giura bernais. Lez è congruent cun la regiun administrativa da medem num.

Dal puntg da vista geologic appartegna il Giura bernais al Giura faudà.

I dat in moviment che s'engascha per l'annexiun al chantun Giura che fin uss n'ha betg gì success en votaziuns dal pievel. La pitschna vischnanca da Vellerat, che suenter la separaziun dal chantun Giura era isolada geograficamain dal rest dal chantun Berna, ha pudì midar tar il chantun Giura, quai suenter ina votaziun dal pievel naziunala il 1996.

Ils 24 da november 2013 vegn il suveran en il Giura bernais ed il chantun Giura a votar sch'il Giura bernais duai restar tar il chantun Berna u midar tar il chantun Giura.




</doc>
<doc id="11366" url="https://rm.wikipedia.org/wiki?curid=11366" title="Benedicta Boccoli">
Benedicta Boccoli

Benedicta Boccoli, enconeschì sco Benny (Milaun, 11 November 1966) è in actura de teater e televisiun italiana







</doc>
<doc id="11367" url="https://rm.wikipedia.org/wiki?curid=11367" title="Caselle Landi">
Caselle Landi

Caselle Landi ("i Casèli" en dialect lodigian) è ina vischnanca taliana cun 1658 avdants en la provinza da Lodi en Lumbardia.

Il vitg sa chatta 35 km al sid da Lodi e 15 km al nord da Piacenza, a la riva sanestra dal Po.

Tenor l'Institut naziunal da statistica (ISTAT) cumpiglia il territori communal il lieu principal Caselle Landi, la fracziun Gerrone e las culegnas Bruzzelle, Cascina Oratorio, Isola e Piardello.

Caselle Landi cunfina cun la vischnancas da Castelnuovo Bocca d'Adda, Corno Giovine, Cornovecchio, Meleti, Santo Stefano Lodigiano ch'appartegnan medemamain a la provinza da Lodi sco era cun las vischnancas da Caorso e Piacenza en la provinza da Piacenza.

Avant che daventar in feud dals marches Landi il 1262 aveva la vischnanca num "Caselle Vecchie" e pli tard "Caselle del Po". Suenter questa perioda ha ella obtegnida ses num dad oz. Enfin l'onn 1797 ha la vischnanca cumpartì la sort da Piacenza. Enfin la fin dal 16avel tschientaner sa chattava il lieu a la riva dretga dal Po. Suenter han ins fatg ina deviaziun dal flum uschia che Caselle ha midà a la riva sanestra. Malgrà quai è Caselle restà part da la diocesa da Piacenza e dal Ducadi di Parma e Piecenza.

Pir cun la stgaffiziun da la Republica Cisalpina il 1797 è Caselle Landi definitavamain daventà territori lumbard.


Ils 31 da december 2008 dumbrava la vischnanca da Caselle Landi in total 102 esters, quai che correspunda a 5,92 % da la populaziun. Tranter las naziuns las pli preschentas sa chattan:

La festa principala ha lieu la quarta dumengia d'october, cur ch'i vegn festegià il patron dal lieu, Savino, uvestg da Piacenza.

Ina fiera da l'agricultura, da l'artisanadi e da muvel vegn organisada mintg'onn l'entschatta october.

Il territori da la vischnanca occupescha ina zona planivada ch'il flum Po ha dà liber cun sa spustar plaun a plaun vers sid. Là sa chattan pliras culegnas e fracziuns sparpagliadas en la cuntrada che dipendan da l'agricultura. Lezza è era l'activitad economica principala e consista surtut en la cultivaziun da mais e da pavel per muvel che furnescha carn e latg ed en l'allevament da portgs sin nivel industrial. Il maletg economic vegn cumplettà dad interpresas artigianas en ils secturs construcziun, textilias e mechanica. Ultra da quai datti in tschert dumber da persunas che penduleschan a Piacenza, Codogno e Milaun.



</doc>
<doc id="11379" url="https://rm.wikipedia.org/wiki?curid=11379" title="Evoluziun da l'uman">
Evoluziun da l'uman

L’evoluziun da l’uman descriva il svilup ch’ha manà dals antecessurs ominins a l’uman modern ("Homo sapiens"). Quest process evolutiv ha cumenzà cun la spartiziun da la davosa populaziun d’antenats communabla dal schimpans e da l’uman (avant ca. 5-6 milliuns onns). Tut ils geners da la sutpopulaziun or da la quala dueva sa sviluppar l’uman dad oz vegnan numnads "Hominini". La successiun da quests geners e da las singulas spezias dal "Homo" vegn per regla inditgada suandantamain: 

Sco l’entira evoluziun è er il svilup da l’uman in process constant che perdura vinavant. Sco disciplina scientifica cunfinescha la perscrutaziun da l’evoluziun da l’uman percunter cun la preistorgia (che tracta il svilup da l’umanitad dals emprims guaffens da crappa enfin tar las emprimas funtaunas en furma scritta).

In dumber creschind da fossils bain mantegnids ha lubì ils davos decennis da gudagnar adina novas enconuschientschas davart l’origin da l’uman. Tuttina èn anc avertas bleras dumondas areguard ils singuls geners dals "Hominini", lur temp da vita e lur derasaziun. Sco cumprovà vala percunter che l’uman dad oz e ses antenats han lur ragischs en l’Africa ed èn sa derasads da là successivamain sur tut ils continents.

Avant che tractar ils ominids, pia ils perdavants per propi da l’uman dad oz, duai vegnir skizzà curtamain la genesa dals mammals ch’èn – or da vista filogenetica – ils pli sviluppads.

Avant radund 160 milliuns onns ha cumenzà a sa sviluppar entaifer ils mammals la sutclassa dals mammals cun placenta. Dals mammals che ovan e dals bursalins sa differenziescha questa gruppa tras in temp da purtanza baintant pli lung. Da quai resulta in stadi da svilup pli avanzà il mument da la naschientscha. Tuttina sa divergeschan er ils mammals cun placenta fermamain tranter els: la gravidanza po durar da duas emnas (tscherts raspuns) enfin a 25 mais (elefant african); ed ils novnaschids èn ubain scuagnieus (per exempel ils carnivors ed ils ruiders) ubain mitschagnieus (per exempel ils mammals cun unglas pèr u las balenas).

Schegea che las emprimas furmas dals mammals cun placenta cumparan gia fitg baud, ha in svilup ed ina derasaziun pli vasta gì lieu pir avant ca. 65 milliuns onns. Suenter l’extincziun dals dinosaurs èn numnadamain vegnidas libras bleras nischas ecologicas ch’èn vegnidas occupadas da novas furmas da mammals. La gronda part da quels appartegneva a la sutclassa dals mammals cun placenta che cumpiglia oz radund 94 % da tut ils mammals. Be en l’America dal Sid, en l’Antarctica (enfin a la furmaziun da glatsch) ed en l’Australia han pudì sa mantegnair cumparts da bursalins pli grondas.

Dals differents urdens ch’appartegnan als mammals cun placenta ans interesseschan qua ils primats. Entaifer l’evoluziun èn cumprovadas furmas primaras da quest urden a partir da ca. 80-90 milliuns onns. Ils primats sa dividan en dus suturdens che cumpiglian – per simplifitgar – d’ina vart ils lemurs, da l’autra vart las schimgias per propi. Entaifer il suturden da las schimgias vegn differenzià tranter las schimgias da nas stretg (Africa ed Asia) e las schimgias da nas lad (America). 

Entaifer las schimgias da nas stretg datti trais famiglias. Quella da las schimgias cun cua cumpiglia betg main che 135 spezias, tranter auter ils pavians, ils macacs ed ils nasuns. La segunda famiglia – che vala sco famiglia-sora da la terza – furman ils gibuns. E la terza famiglia cumpiglia las schimgias antropomorfas u ominids ed enserra er l’uman.

La famiglia dals ominids dumbra otg spezias recentas (viventas), numnadamain duas spezias d’orangutans ("Pongo"), trais spezias da gorillas, duas spezias da schimpans ("Pan") e l’uman modern, il "Homo sapiens". Or da vista paleontologica tutgan er tut ils antecessurs morts ora da l’uman modern tar ils ominids.

Ils ominids èn sa sviluppads avant ca. 18 enfin 15 milliuns onns ad in taxon che sa lascha differenziar da gruppas parentadas. Sco quai ch’ils fossils cumprovan, han ils ominids bainprest cuntanschì ina fasa da fluriziun. Dals numerus geners ch’eran sa sviluppadas da quel temp, furman ils ominids dad oz be pli ina pitschna restanza spezialisada.

Ina dumonda che fatschenta vinavant la scienza è quella davart il ‹missing link›, pia davart il cunfin tranter ils antecessurs dals ominids e da l’uman. Oz èn ins plitost da l’avis che questa dumonda na sa laschia betg respunder definitivamain e na datescha betg pli uschè lunsch enavos il cunfin sco che quai vegniva fatg pli baud. Perquai na vegnan geners sco "Dryopithecus", "Oreopithecus" e "Proconsul" betg pli attribuids als ominids.

Avant 17 enfin 14 milliuns onns è il clima daventà pli sitg en l’Africa. A medem temp è creschida la differenza da temperatura annuala. Sco reacziun sin questa midada da las relaziuns ecologicas sa lascha cumprovar enturn 16 enfin 15 milliuns onns per l’emprima giada ina colonisaziun da territoris ordaifer l’Africa. Quels duevan la finala cumpigliar vastas parts da l’Eurasia. En l’Europa è quest svilup per exempel cumprovà tras chats en Spagna. Ma ulteriuras midadas climaticas, succedidas en l’interval avant 10 enfin 6 milliuns onns, han manà en l’Europa a l’extincziun da tut las furmas d’ominids. Er en l’Asia duevan la finala be ils gibuns ed ils orangutans surviver quest’emprima fasa da derasaziun dals ominids e da lur parents ordaifer lur continent d’origin. 

Uschè lunsch questa survista generala dal svilup dals mammals enfin a las schimgias antropomorfas. Sco proxim pass evolutiv sa tschenta la dumonda cura ch’ils ominins – pia ils antecessurs per propi dals umans dad oz – èn sa spartids dals perdavants dals schimpans. Sco tar bleras dataziuns entaifer ils ominids, vegnan er tratgas a niz per respunder questa dumonda las metodas da l’analisa ADN. Tenor las enconuschientschas actualas è questa spartiziun succedida avant ca. 6,3 enfin 5,4 milliuns onns.

Davart ils emprims ominins san ins anc fitg pauc. Enturn l’onn 2000 han scienziads preschentà a basa da singuls chats ils geners "Sahelanthropus", "Orrorin" ed "Ardipithecus" ch’han ina vegliadetgna da radund 7 enfin 5 milliuns onns. Schebain quests chats fan propi part dals perdavants dal gener "Homo" è contestà. Medemamain n’èsi betg enconuschent, tge geners che fissan lur antecessurs u eventualas alternativas per declerar ils differents pass evolutivs dal schimpans a l’uman.
Pli evidentas èn percunter las caracteristicas che differenzieschan l’uman da las ulteriuras schimgias antropomorfas. Il tratg significativ dals "Hominini" è l’ir sidretg. Cun il moviment sin duas chommas èn colliadas ulteriuras caracteristicas anatomicas che furman midadas essenzialas en il plan da basa oriund dals primats:

Ils "Australopithecina" ed en spezial il gener "Australopithecus" tutgan tar ils perdavants da l’uman ch’èn documentads relativamain bain tras chats fossils. Igl è cumprovà che las singulas spezias gievan gia sidretg. Betg anc sclerida dal tuttafatg è percunter la dumonda co ch’ellas èn parentadas tranter pèr sco er lur relaziun da parentella tar las singulas spezias dal "Homo".

L’"Australopithecus anamensis" vala oz sco «gener ominin il pli vegl ch’è incontestà». In’impurtanta plazza d’exchavaziun da l’"Australopithecus" en l’Africa dal Sid vegn perquai considerada sco ‹tgina da l’umanitad›. Chats singuls ch’èn daventads famus furman Lucy, il skelet giuvenil DIK 1-1 e l’uschenumnà Uffant da Taung. En la Chavorgia d’Olduvai (Tansania) han ins chattà passidas fossilas che cumprovan cleramain che l’"Australopithecus afarensis" chaminava sidretg.
Schebain il "Kenyanthropus platyops", chattà il 1999 en Kenia appartegna al gener "Australopithecus" è contestà. Percunter è la scienza perina ch’il "Paranthropus" tutgia medemamain tar ils "Australopithecina". Quest gener sa distingua tras ina dentadira extremamain robusta. Il svilup da quella vegn attribuì a la sfradentada dal clima succedida avant 2,5 milliuns onns. Da quel temp ha cumenzà la glazialisaziun da l’Antarctica; en pli è s’auzada la platta tectonica da l’Africa da l’Ost. Tut quai ha effectuà precipitaziuns pli bassas, uschia ch’il spazi vital dals antecessurs dal "Paranthropus" è sa midà en ina cuntrada da savanna.

En quest nov ambient èn sa sviluppads dus tips dals "Hominini". In è s’adattà a l’erva sco nov nutriment – che sa cumpona da fibras bler pli diras che la feglia da las plantas – tras sviluppar ina musculatura da mastegiar fitg ferma e molars marcants. Individis dal segund tip han cumenzà a resguardar pli e pli fitg er la charn dals animals da la savanna sco part da lur nutriment. Probablamain han els fatg quai sco magliacadavers u cun engular la preda ad animals da rapina, damai ch’els na possedevan betg l’abilitad da far sezs chatscha sin animals pli gronds ed avevan er betg griflas e dents adattads per mazzar in animal da preda. Percunter èsi fitg probabel ch’emprims guaffens èn vegnids duvrads da quel temp en furma da crappa che serviva ad avrir l’ossa da la preda per arrivar al magugl.

D’ina spezia da l’"Australopithecus" èn sa sviluppads avant radund 3 enfin 2 milliuns onns ils emprims represchentants dal gener "Homo". Il motiv per attribuir fossils da quell’epoca al nov gener, furman en spezial ils numerus chats d’utensils.

I dat en egl ch’era quest svilup ha gì lieu en ina fasa, en la quala il clima en l’Africa da l’Ost era danovamain segnà da setgira. Questa fasa è cumprovada en furma da deposits da pulvra che cumenzan avant 2,8 milliuns onns e che cuntanschan lur maximum avant 1,8 fin 1,6 milliuns onns. A medem temp èn s’extendidas las savannas, quai che mussan ils numerus chats d’antilopas e d’auters bovids. Il zenit da questa setgira croda ensemen cun ils emprims chats dal "Homo erectus".
Las duas spezias las pli veglias dal gener "Homo" furman il "Homo rudolfenis" (numnà tenor il Lai da Rudolf – oz Lai Turkana – en Kenia) ed il "Homo habilis". Co che questas duas spezias èn parentadas ina cun l’autra e cun las spezias dals "Hominini" che suondan n’è betg sclerì dal tuttafatg. En cumparegliaziun cun l’"Australopithecus" ha la chavazza da questas duas spezias in volumen dal tscharvè ch’è in pau pli grond. En pli è la missella pli pitschna e la musculatura da mastegiar main marcanta. En cumparegliaziun cun spezias dal "Homo" pli giuvnas è la distanza tranter ils egls percunter anc pli gronda. Tar "Homo habilis" han la coissa ed il pe anc l’anatomia da l’"Australopithecus", entant che "Homo rudolfensis" s’avischina gia al pass da l’uman dad oz.

Avant ca. 2 milliuns onns è sa sviluppà il "Homo ergaster". Ses status sco atgna spezia è dentant contestà; numerus scienziads al vesan plitost sco furma tempriva dal "Homo erectus". Il "Homo erectus" è cumprovà a partir da ca. 1,8 milliuns onns. El furma l’emprima spezia dal gener "Homo" ch’è sa derasada extendidamain ordaifer l’Africa. Fossils dal "Homo erectus" han ins chattà davent da l’Engalterra sur l’India, fin en China ed a Java. La pli emprima cumprova dal "Homo" ordaifer l’Africa furman dentant ils fossils ominins da Dmanisi en Georgia (avant 1,8 milliuns onns) che tutgan eventualmain tar il "Homo habilis".

En Spagna èn vegnids chattads fossils d’ina vegliadetgna da ca. 1,2 milliuns onns. Igl è contestà schebain quels furman ina varianta locala dal "Homo erectus", ubain sch’i sa tracta qua d’ina nova spezia (numnada da lur scuvriders "Homo antecessor"). Sco ulteriura atgnadad è da menziunar il "Homo floresiensis" ch’ins ha scuvert il 2003 sin l’insla Flores (Indonesia). Quest chat vegn per il pli interpretà sco furma nanina tardiva dal "Homo erectus". Members da quest gener – numnà per spass ‹Hobbit› – han survivì fin avant 12 000 onns.

Avant ca. 800 000 onns è sa sviluppada dal "Homo erectus" ina furma cun in pli grond volumen dal tscharvè che vegn numnada "Homo heidelbergensis". En la paleoantropologia angloamericana vegn questa varianta classifitgada sco atgna spezia, entant che la paleoantropologia europeica la tracta sco sutspezia dal "Homo erectus". Dal "Homo heidelbergensis" resp. "Homo erectus heidelbergensis" è sa sviluppà en Europa l’uman da Neandertal ("Homo neanderthalensis"). Da las populaziuns dal "Homo erectus" restadas en l’Africa è sa sviluppà a medem temp il "Homo sapiens", l’uman dad oz.

Ultra da l’uman da Neandertal è anc da menziunar l’uman da Denisova ch’ha vivì avant 40 000 onns en la Muntogna d’Altai (al cunfin tranter la Russia, il Kasachstan, la Mongolia e la China). Tenor la perscrutaziun actuala sa tracti d’ina populaziun che mussa geneticamain in tschert grad da parentella cun l’uman da Neandertal, ma ch’ha probablamain percurrì in’istorgia da populaziun independenta da var 250 000 onns. 

Durant tschertas epocas han differents geners dal "Homo", numnadamain il "Homo erectus", l’uman da Neandertal, l’uman da Denisova, il "Homo floresienis" ed il "Homo sapiens", populà a medem temp l’Eurasia. Quai cumprovan tranter auter fossils dal "Homo erectus" chattads en lieus isolads (insla Java) ch’han ina vegliadetgna da ‹be› 50 000 onns.

Davart l’origin dal "Homo sapiens" èn las opiniuns stadas ditg divididas. A basa da l’entira paletta da chats da fossils actuala vala oz la supposiziun sco cumprovada ch’il "Homo sapiens" saja sa sviluppà en l’Africa (l’uschenumnada teoria ‹Out-of-Africa›). Tenor quella èn las furmas arcaicas dal "Homo sapiens" sa sviluppadas avant 200 000 fin 100 000 onns.

Ils fossils ils pli vegls da l’uman modern ch’èn vegnids chattads enfin oz èn radund 195 000 (Omo 1 ed Omo 2) resp. 160 000 onns vegls ("Homo sapiens idaltu"). Els derivan dal nordost dal continent; schebain il "Homo sapiens" è sa sviluppà en questa regiun, ubain sch’el deriva dal sid da l’Africa furma actualmain in dals puncts da discussiun centrals entaifer la scienza. Quella vegn tranter auter manada a basa da cumparegliaziuns geneticas cun etnias africanas odiernas.

A basa dals emprims "Homo sapiens" sa laschan anc ina giada recapitular las atgnadads anatomicas da l’uman modern. En il decurs dal svilup evolutiv che vegn numnà ominisaziun èn tranter auter sa sviluppads l’ir sidretg ed ina dentadira caracteristica. Ulteriurs segns distinctivs furman la maturitad sexuala tardiva e l’augment dal volumen dal tscharvè. Quel ha furmà la basa per ils ulteriurs svilups culturals e socials che caracteriseschan l’uman modern e ch’al differenzieschan da las ulteriuras schimgias antropomorfas.

La derasaziun da l’uman modern en autras regiuns dal mund ha cumenzà avant ca. 60 000 fin 70 000 onns sur il Proxim Orient (che tutgava da quel temp ecologicamain tar l’Africa). En in’emprim’unda è vegnida colonisada l’Asia dal Sid e l’Australia. Per gronda part è questa derasaziun succedida per lung las costas. Tant pli remartgabla è la colonisaziun primara da l’Australia, da la quala ils Aborigins dattan perditga enfin oz.

En ina segund’unda d’emigraziun (avant ca. 40 000 onns) è vegnida populada l’entira Eurasia e l’Europa. Ils emprims Europeans vegnan per regla numnads umans da Cro-Magnon, tenor in lieu da chat en il sidvest da la Frantscha. La pli veglia chavazza da l’uman modern chattada en l’Europa deriva da la Rumenia ed è ca. 40 500 onns veglia. Ils proxims fossils europeics derivan da la Tschechia e da l’Engalterra ed èn ca. 32 000 fin 30 000 onns vegls. Quests chats appartegnan a la cultura d’Aurignacien a la quala vegnan er attribuids chats da la Svevia (Schwäbische Alb) e da l’Austria Bassa (Willendorf).

La colonisaziun da l’America è succedida na da la Sibiria da l’Ost. Enfin avant ca. 15 000 onns era la Via da Bering, la suletta colliaziun terrestra tranter l’Eurasia e l’America, englatschada. Silsuenter sa laschan cumprovar l’immigraziun da l’uman e da diversas spezias d’animals che n’eran oriundamain betg da chasa en l’America (p.ex. il grizzly).

Sper chats archeologics èn las dataziuns numnadas vegnidas cumplettadas e specifitgadas en il decurs dal 20avel tschientaner tras analisas da las gruppas da sang (a partir dals onns 1910) e da la DNA umana (a partir dals onns 1970). A basa da mutaziuns geneticas specificas sa laschan eruir oz la vegliadetgna e la derasaziun da las singulas populaziuns dal mund cun in’exactadad quasi matematica.




</doc>
<doc id="11413" url="https://rm.wikipedia.org/wiki?curid=11413" title="Pled rumantsch da l'onn">
Pled rumantsch da l'onn

Il pled rumantsch da l'onn vegn tschernì dapi il 2004 mintg'onn en il temp d'advent. Oriundamain ha ina giuria selecziuna il pled da l'onn or da las propostas da la populaziun, ma dapi il 2010 fa ella ina preselecziun da trais pleds. Durant il "Di dal pled rumantsch" po l'auditori dal Radio Rumantsch lu votar per ses pled preferì. Fin il 2009 è era vegnì tschernì il pli bel ed il pli trid pled da l'onn.


</doc>
<doc id="11432" url="https://rm.wikipedia.org/wiki?curid=11432" title="Guerra fraida">
Guerra fraida

La Guerra fraida (u er: conflict tranter ost e vest) è stà ina confruntaziun tranter las pussanzas dal vest ed il bloc da l’ost ch’ha durà dal 1947 fin il 1989. Questa ‹guerra› n’è mai prorutta en furma d’in conflict militar direct tranter las duas superpussanzas Stadis Unids ed Uniun sovietica. Las divergenzas ideologicas tranter chapitalissem e communissem èn plitost sa manifestadas en furma da stentas politicas, economicas, tecnicas e militaras che duevan metter frain a l’expansiun da la cuntrapartida en il mund.

Tuttina èsi vegnì en il decurs dal conflict a divers eveniments fitg privlus ch’avessan tgunschamain pudì manar ad ina guerra ‹chauda›, sco per exempel la Bloccada da Berlin (1948/49), la Crisa da Cuba (1962) e la dispita pervia da las rachetas da mesa distanza (1979 fin 1982/83). Tranter questas fasas caracterisadas d’in tun smanatschant, hai dà muments cun damain potenzial da conflict u schizunt segnads da detensiun e discharmaziun.

Sco punct da partenza per la Guerra fraida vegn considerada la proclamaziun da l’uschenumnada Doctrina da Truman tras il president dals Stadis Unids Harry S. Truman ils 12 da mars 1947. Quest’offensiva ideologica steva sut l’ensaina da la crisa da l’Iran: En il decurs dals onns 1945/46 aveva l’Uniun sovietica empruvà d’etablir stadis prosovietics en las provinzas iranaisas abitadas da Curds ed Aseris. Josef Stalin planisava er d’installar a Teheran ina regenza communista. La primavaira 1946 ha Truman smanatschà a Stalin cun consequenzas severas, fin al diever d’armas atomaras, sche l’Uniun sovietica na retira betg sias truppas. Fiss l’Uniun sovietica stada buna da controllar l’ieli iranais – uschia la ponderaziun dals Stadis Unids –, avess quai gì per consequenza in spustament marcant da las relaziuns da pussanza en il mund. E quai avess pudì donnegiar massivamain l’economia dal vest ch’era londervi da sa revegnir da la Segunda Guerra mundiala.

Cun atgnas forzas armadas han ils Stadis Unids intervegnì il 1950 (Corea) ed il 1965 (Vietnam) en stadis ch’eran spartids dapi la Segunda Guerra mundiala. E l’Uniun sovietica ha occupà il 1979 l’Afganistan per sustegnair ina da las partidas da la guerra civila. En quests pajais dal Terz mund èn ils dus adversaris principals da la Guerra fraida sa confruntads en furma da «guerras da substituziun».

Là nua che las pussanzas dal vest temevan ch’in stadi pudess midar vart, han ellas organisà e controllà putschs militars tras acziuns zuppadas da lur servetschs secrets (tranter auter en l’Iran ed en il Chile). L’Uniun sovietica da l’autra vart ha abattì cun atgnas truppas la revolta dal pievel en la Republica Democratica Tudestga (17 da zercladur 1953) ed ha laschà occupar l’Ungaria (1956) e la Tschecoslovachia (1968) per liquidar las regenzas en uffizi. La Doctrina da Breschnew, sviluppada il 1968, dueva er giustifitgar en avegnir intervenziuns sovieticas entaifer il «champ socialistic».

La situaziun da concurrenza tranter ils dus sistems è er sa manifestada en furma da propaganda ideologica da vart da las superpussanzas e lur alliads, tras concurrenzas d’armament, en il svilup economic e sin ulteriurs champs sco la cultura, il sport, la scienza e la tecnologia. En il context da la Guerra fraida èn er vegnids iniziads ils programs da navigaziun spaziala che omaduas partidas han sviluppà cun gronds custs e ch’han manà a success d’omaduas varts.

Il term ‹Guerra fraida› è naschì quasi a medem temp sco l’epoca la quala el descriva. En in essai da l’october 1945, entitulà "You and the Atomic Bomb", numna l’autur englais George Orwell (1903–1950) ina confruntaziun tranter superpussanzas che smanatschan cun ina guerra atomara ina «guerra fraida». Popularisà il term ha la finala il schurnalist american Walter Lippmann (1889–1974) tras ses cudesch "The Cold War" (1947). Dumandà suenter l’origin da quest term, ha Lippmann renvià a l’expressiun franzosa "la guerre froide" che duai gia esser vegnida duvrada en ils onns 1930.

Areguard la durada da la Guerra fraida, sco ch’ella vegn definida en l’istoriografia, hai dà in spustament suenter il 1989. Avant vegniva per regla be considerada la perioda dal 1947 fin il 1972 sco temp da la Guerra fraida; oz percunter vegn quest num d’epoca duvrà per l’entir suenterguerra dal 1947 fin la fin da l’Uniun sovietica il 1991.

La Guerra fraida ha furmà la fasa decisiva entaifer in conflict mundial ch’aveva cumenzà il 1917 cun la Revoluziun d’october sut l’egida da Lenin. Quella era ida a finir en la Guerra civila russa ed en l’export da la revoluziun en furma da l’Internaziunala communista ils onns 1920/30. Durant la Segunda Guerra mundiala ha la coaliziun cunter Hitler mitigià in pau las differenzas tranter ost e vest. Suenter la fin da la guerra è il conflict dentant sa manifestà tant pli ferm en rom da la reorganisaziun politica dal mund. En consequenza èn sa furmads dus blocs da pussanza adversaris: la NATO ed ils stadis dal Patg da Varsovia. L’extensiun da quests dus blocs correspundeva pli u main a la preschientscha militara da las truppas americanas e da l’Armada cotschna il 1945. En l’Asia dal Sidost han ils Stadis Unids stgaffì in’allianza cumparegliabla (la SEATO, fundada il 1954 e schliada il 1977).

Durant decennis han questas allianzas cun lur arsenals d’armas marcà in mund bipolar cun ideologias e concepts politics ch’eran dal tuttafatg incumpatibels in cun l’auter. Ord vista dal vest stevan libertad e democrazia cunter dictatura totalitara, ed economia da martgà cunter economia planifitgada. Ord vista da l’ost eran las partidas dal stadi londervi da realisar pass per pass il socialissem che dueva manar pli tard en il communissem; en il vest dominava percunter l’uschenumnada lescha dal luf, vul dir l’explotaziun sistematica sco caracteristica dal chapitalissem imperialistic.

Las superpussanzas han bain evità da manar avertamain guerra ina cunter l’autra cun far diever da las armas. Percunter èn omaduas varts sa participadas ad ina concurrenza d’armament sco quai ch’i n’aveva anc mai dà. Las smanatschas vicendaivlas d’iniziar ina guerra atomara duevan bain starmentar l’adversari, ma ellas han er fatg vegnir conscient ch’i smanatschava l’emprima giada la pussaivladad d’ina autoextirpaziun da l’umanitad (‹Overkill›). Pliras giadas è il conflict d’interess stà datiers d’ina escalaziun militara: durant la Bloccada da Berlin il 1948, durant la Guerra da Corea il 1950, en connex cun l’erecziun dal Mir da Berlin il 1961 ed en spezial durant la Crisa da Cuba il 1962.

Silsuenter han ils Stadis Unids e l’Uniun sovietica regulà il conflict tras dialogs da crisa e controllas d’armament bilateralas. Malgrà quai ha cuntinuà la concurrenza d’armament ed er il cumbat militar per zonas d’influenza. Cun atgnas truppas èn ils Stadis Unids stads involvids en il Vietnam, e l’Uniun sovietica en l’Afganistan; en omadus cas ha il rival sustegnì la cuntrapartida cun daners, armas, logistica ed infurmaziuns strategicas. Ultra da quai han omaduas superpussanzas sustegnì partidas da guerras civilas en l’Africa ed en l’America Centrala e dal Sid ch’operavan en lur senn. Ils Stadis Unids consideravan ils stadis da l’America Centrala gia dapi il 18avel tschientaner sco lur ‹backyard› (curt interna). La Revoluziun cubana dal 1959 consideravan els sco smanatscha directa (quai che dueva sa verifitgar il 1962 durant la Crisa da Cuba).

La spartiziun da la Germania e da l’Europa per lung da la ‹tenda da fier› è stada ina consequenza spezialmain evidenta da la Guerra fraida. Il medem vala per la divisiun da la Corea per lung dal 38avel grad da ladezza ch’exista fin oz. Ils dus stadis tudestgs, ch’èn vegnids fundads il 1949, stevan en ina relaziun spezialmain precara in visavi l’auter. La Republica federala tudestga n’ha ditg betg renconuschì la Republica Democratica Tudestga sco agen stadi. E la Republica Democratica Tudestga ha definì l’ost da la citad da Berlin sco chapitala dal stadi, cumbain che quai steva en cuntradicziun cun il status che las quatter pussanzas avevan imponì a la citad suenter la guerra.

Ils servetschs secrets dad omaduas superpussanzas e da lur alliads han giugà ina rolla centrala durant l’entira Guerra fraida. Lur repertori cumpigliava spiunascha, operaziuns clandestinas, propaganda e desinfurmaziun intenziunada, sabotascha, rapiment d’ostagis ed assassinats da persunas malvesidas. Oz san ins per exempel che la Republica Democratica Tudestga ha sustegnì logisticamain e finanzialmain gruppas terroristicas e separatisticas ch’operavan en l’Europa dal Vest. In auter exempel è l’organisaziun Gladio ch’è vegnida stgaffida da la CIA e d’auters servetschs secrets dal vest. Quest’organisaziun operava en differents pajais dal vest ed era sa spezialisada sin acziuns illegalas e terroristicas che pudevan vegnir messas a dies a la sanestra politica per discreditar quella.

En pajais main sviluppads hai dà differentas guerras da substituziun u ‹guerras secretas›. La regenza americana sut Ronald Reagen ha per exempel sustegnì en ils onns 1980 – e cunter la voluntad dal Congress dals Stadis Unids – la guerra dals contras drizzada cunter la regenza sanestra dals sandinists a Nicaragua. En la guerra burgaisa ad Angola han gruppas che vegnivan sustegnidas dals Stadis Unids battì cunter gruppas che stevan sut la protecziun da Cuba e da l’Uniun sovietica. Cun agid da servetschs alliads ha la CIA sustegnì warlords ad Afghanistan. Ed en ils onns 1970 e 1980 han ils Stadis Unids sustegnì differentas dictaturas militaras en l’America dal Sid en lur cumbat cunter l’opposiziun a sanestra (uschenumnadas ‹guerras tschuffas›). Sco exempel per questa politica po valair El Salvador, nua che la dictatura militara che vegniva sustegnida dals Stadis Unids ha mazzà a l’entschatta dals onns 1980 var 40 000 persunas da l’opposiziun.

La cursa d’armament ha er accelerà il svilup tecnologic sin secturs civils sco l’astronautica e la tecnica da rachetas. Er las armas biologicas e chemicas ha stgaffì novs champs da perscrutaziun civils. La finala duevan ils svilups tecnologics da la Guerra fraida er fular via a l’electronica moderna, a la tecnologia da computer ed a la construcziun d’eroplans dad oz.

Cur che l’economia en il bloc da l’ost è plaun a plaun dada ensemen e suenter la midada a la testa dal Kreml il 1985 èn sa mussadas perspectivas d’ina avischinaziun politica dals dus blocs. Michail Gorbatschow ha desistì da la Doctrina da Breschnew ed ha relaschà a partir dal 1989 ils stadis alliads en l’autodeterminaziun. En consequenza è il bloc da l’ost sa dissolvì ed il 1991 è l’Uniun sovietica sa schliada. Cun quai è la Guerra fraida ida a fin. 

En il decurs da la Revoluziun d’october dal 1917 èn ils bolschevics sut Lenin vegnids a la pussanza en vastas parts da la Russia europeica. Ils Stadis Unids ed autras pussanzas han sinaquai empruvà d’impedir ch’in reschim vegnia a la pussanza che predegia la revoluziun communista en tut il mund. Suenter il nunsuccess da quest’intervenziun è sa derasada en ils Stadis Unids l’uschenumnada ‹tema cotschna›.

Pir il 1933 han ils Stadis Unids renconuschì l’Uniun sovietica. A patir dal 1934 ha l’Uniun sovietica lura era empruvà da s’avischinar a las democrazias europeicas. Ma pervia da la tenuta refusanta da la Frantscha e da la Gronda Britannia n’ha quai betg funcziunà.

Per sa segirar envers las smanatschas dal Reich Tudestg e per pudair realisar atgnas finamiras d’expansiun (en la Pologna, il Balticum e la Finlanda) ha l’Uniun sovietica concludì curt avant l’erupziun da la Segunda Guerra mundiala in patg da nunagressiun cun la Germania (‹Patg da Hitler-Stalin›). Durant il temp che l’Uniun sovietica figurava sco allià da la Germania, ha Stalin fatg occupar ils trais stadis baltics. Medemamain ha el pretendì enavos da la Rumenia ils territoris ch’avevan stuì vegnir surlaschads suenter l’Emprima Guerra mundiala. Sco ulteriura acziun militara ha l’Uniun sovietica empruvà da conquistar la Finlanda. Durant la guerra d’enviern èsi dentant be reussì d’annectar singulas regiuns da cunfin.

Ils 22 da zercladur 1941 ha il Reich Tudestg attatgà l’Uniun sovietica. Sinaquai ha quella midà en la coaliziun cunter Hitler ed ha battì communablamain cun ils alliads dal vest cunter la Germania e ses alliads. La relaziun tranter Josef Stalin ed il president dals Stadis Unids Franklin D. Roosevelt era relativamain buna; ils Americans speravan da pudair collavurar cun l’Uniun sovietica er suenter la guerra. Uschia han ils Stadis Unids furnì a l’Uniun sovietica material da guerra e purschì sustegn strategic durant la guerra aviatica. 

Il 1944 ha Stalin installà en il Balticum regenzas communistas. Er en la guerra civila en Grezia cumbattevan communists, ed en l’Italia e la Frantscha existivan medemamain gruppaziuns communistas d’ina grondezza considerabla. En rom da la Conferenza da Jalta il favrer 1945 ha lura la coaliziun cunter Hitler cumenzà a dar dapart. Pervia da la predominanza creschenta da l’Uniun sovietica en l’Europa da l’Ost ha Roosevelt refusà cunvegnas concretas per il suenterguerra. Sinaquai ha Stalin midà strategia ed ha cumenzà a far valair ils interess sovietics en ils territoris occupads senza sa cunvegnir cun ils alliads dal vest.

Suenter la mort da Roosevelt ils 12 d’avrigl 1945 è la coaliziun cunter Hitler ida definitivamain en tocs. La finamira da ses successur Truman e da las pussanzas dal vest en general era d’impedir ch’il communissem sa derasia en l’Europa suenter la fin dal Reich Tudestg. Suenter che l’emprim test d’ina bumba atomara era reussì ils 16 da fanadur 1945 ha el immediat cumandà da far diever cunter il Giapun da quest’arma da destrucziun en massa. Ils bumbardaments da Hiroshima e Nagasaki ils 6 e 9 d’avust duevan bain accelerar la capitulaziun dal Giapun. A medem temp muntava quest’acziun militara er ina demonstraziun da pussanza envers l’Uniun sovietica e dueva prevegnir a si’expansiun en l’Asia da l’Ost.

Il potenzial da conflict tranter ost e vest è anc creschì suenter che acziuns da spiunascha da l’Uniun sovietica en la Gronda Britannia, ils Stadis Unids ed il Canada èn vegnidas enconuschentas. Dapi la conferenza dal suenterguerra a Londra han ils Stadis Unids laschà sentir l’Uniun sovietica l’atgna dominanza economica ed il monopol atomar (ch’ha existì fin il 1949). En lur politica da l’exteriur han ils Stadis Unids sustegnì ina reconstrucziun da l’Europa dal Vest che sa basa sin ils princips da l’economia privata e sin structuras parlamentaras. Las tentativas da l’Uniun sovietica d’endrizzar en l’Europa da l’Ost ina zona da segirezza ha manà da vart da l’administraziun americana en Europa a la politica da containment che dueva chatschar enavos il communissem. Er la posiziun da la Germania en il suenterguerra era vegnida definida en rom da la Conferenza da Potsdam be a moda fitg averta che sa laschava interpretar en differentas direcziuns.

Liberond las truppas sovieticas la Germania dal giuf naziunalsocialistic, èn ellas fruntadas sin champs cun praschuniers da guerra alliads ed han deportà quels en Sibiria. Als alliads dal vest èsi vegnì scumandà da visitar quests champs. Fin oz na san ins nagut da radund 3000 schuldads americans e d’in dumber tuttina grond da schuldads britannics e franzos. Er quai ha sa chapescha be anc incità il conflict latent.

La disfidanza tranter ost e vest è anc creschida il 1946 en rom da la crisa da l’Iran. En il decurs dals onns 1945/46 aveva Stalin empruvà d’endrizzar stadis prosovietics en tschertas provinzas da l’Iran. Gia il 1941 eran truppas englaisas e sovieticas penetradas en l’Iran, ma anc adina na vuleva l’Uniun sovietica betg sa retrair dal pajais. Quai ha manà a l’emprima confruntaziun tranter ils Stadis Unids e l’Uniun sovietica en il Cussegl da segirezza da las Naziuns unidas. Pir suenter che Truman ha smanatschà cun consequenzas severas, fin a l’utilisaziun da bumbas atomaras, è Stalin stà pront da dar suenter.

Il 1947 ha il president dals Stadis Unids annunzià «da sustegnair tut ils pajais libers che s’opponan a la submissiun tras minoritads armadas u al squitsch d’ordaifer». Questa uschenumnada Doctrina da Truman era drizzada cleramain cunter il communissem e cunter l’Uniun sovietica. Il motiv concret ha furmà la crisa da l’Iran, ma er la situaziun en Grezia e Tirchia che na duevan betg survegnir regenzas communistas.

Questa vieuta politica ha er gì consequenzas sin il Plan da Marschall. Oriundamain preveseva quel da sustegnair tut ils stadis europeics, pia er l’Europa da l’Ost e l’Uniun sovietica. Damai ch’ils Stadis Unids faschevan dependent lur sustegn da cundiziuns da basa politicas ed economicas ch’eran inacceptablas, è l’Uniun sovietica sa retratga da quest program ed ha er sfurzà ils stadis da l’Europa da l’Ost da desister dal sustegn economic american.

Ils 20 da zercladur 1948 han ils alliads dal vest manà tras ina refurma monetara en lur secturs d’occupaziun da la Germania. Els avevan fatg quai senza coordinar cun l’Uniun sovietica, quai ch’ha muntà ina violaziun da las decisiuns da la Conferenza da Potsdam. Ils 24 da zercladur han il soviets reagì cun bloccar dal tuttafatg il sectur dal vest da Berlin. Cun agid d’ina punt aviatica èsi reussì al vest da mantegnair l’independenza economica e politica dal vest da Berlin. La Bloccada da Berlin è stada fin là il punct culminant da la Guerra fraida ed ha rinforzà en il vest la tema d’in’expansiun sovietica sur tut l’Europa.

L’avrigl 1949 èn las trais zonas dal vest vegnidas unidas a la Republica Federala Tudestga. A medem temp è vegnida fundada l’allianza militara NATO (Organisaziun dal pact da l’Atlantic dal Nord). L’Uniun sovietica ha reagì cun la fundaziun da la Republica Democratica Tudestga, in pass ch’era gia preparà. Quests svilups han sigillà l’urden mundial bipolar ed instradà pass correspundents sin il sectur economic (fundaziun d’organisaziuns d’agid economic tranter ils pajais dal vest e da structuras analogas en l’ost; embargos vicendaivels areguard tecnicas da gronda precisiun e l’industria d’armament).

Il 1949 ha l’Uniun sovietica fatg ses emprim test atomar; ed en China èn ils communists sut Mao Zedong vegnids a la pussanza. Perquai han ils Stadis Unids rinforzà lur politica da metter rempars. Els n’han betg renconuschì la regenza chinaisa, han refusà a la China la commembranza en las Naziuns unidas ed han sustegnì il svilup dal Giapun sco cuntrapol anticommunistic. La strategia militara dals Stadis Unids e da la NATO a partir dal 1954 preveseva «vendetga massiva» envers mintg’emprova d’expansiun communista. Tras quai è vegnida instradada a moda averta ina politica da rollback, vul dir da chatschar enavos il communissem statal en l’Eurasia.

Il zercladur 1950 ha la Guerra fraida manà en l’Asia dal Nordost a la Guerra da Corea. En questa guerra da substituziun sustegnevan ils Stadis Unids la Corea dal Sid e la Republica Populara da la China la Corea dal Nord. Suenter la capitulaziun dal Giapun avevan truppas sovieticas ed americanas prendì possess dal pajais e spartì quel per lung dal 38avel grad da ladezza. Suenter la retirada da las duas armadas il 1949 han ils dictaturs da la Corea dal Nord e da la Corea dal Sid mintgamai empruvà d’unir il pajais sut l’atgna direcziun. Il zercladur 1950 han truppas dal nord surpassà ils cunfins ed han occupà entaifer paucas emnas la gronda part dal sid dal pajais. Sinaquai han ils Stadis Unids tramess atgnas truppas. Quellas han stgatschà enavos las truppas dal nord uschè fitg, ch’il nord è be vegnì da tegnair l’agen territori cun agid da truppas inuffizialas chinaisas. Da la vart chinaisa èn er pilots sovietics – sut l’emblem naziunal da la Corea dal Nord – sgulads attatgas cunter aviuns americans.

Perquai che l’Uniun sovietica ha boicottà per in tschert temp il Cussegl da segirtad da las Naziuns unidas, han quellas decidì d’intervegnir cun forzas armadas en la Guerra da Corea. Suenter ulteriurs cumbats, segnads da grondas perditas e pitschens gudogns territorials, è entrà en vigur il 1953 in armistizi al 38avel grad da ladezza che vala fin oz.

En il decurs dals onns 1950 è l’anticommunissem creschì massivamain en ils Stadis Unids. Senatur Joseph McCarthy è vegnì elegì a la testa dal comité statal che dueva intercurir «acziuns antiamericanas». Cun metodas d’inquisiziun ed intimidaziun ha el empruvà d’eruir communists ed intellectuals liberals. Sco spiuns presumtivs ed inimis dal sistem duevan quels vegnir allontanads sistematicamain da lur uffizis (‹McCarthyism›). Pervi da ses proceder sproporziunà è McCarthy la finala vegnì admonì e remplazzà il 1954.

Ils 5 da mars 1953 è Stalin mort. Quai ha purschì la chaschun da ‹destalinisar› l’Uniun sovietica. Pervi da la situaziun da patt atomara e gronds problems a l’intern, ha ses successur Chruschtschow persequità in curs da detensiun ed inizià la politica d’ina ‹coexistenza paschaivla›. Questa curta fasa è ida a fin cun la revolta dals 17 da zercladur 1953 en la Republica Democratica Tudestga. Quella ha mussà la mancanza da confidenza da la populaziun en la regenza e cumprovà che elecziuns libras avessan periclità l’independenza statala. La finala han truppas sovieticas abattì la revolta sanguinusamain.

Il 1954 ha er l’Uniun sovietica cuntanschì il nivel d’armament da la bumba idrogenica e dals pli novs aviuns da bumbardament a lunga distanza. Sinaquai è s’etablì l’uschenumnà ‹equiliber da sgarschur›. Quel dueva er dominar en avegnir la relaziun tranter las superpussanzas e dar in ulteriur stausch a l’armament. En l’Europa dal Vest han ils Stadis Unids cumenzà a postar artigliaria nucleara e rachetas a curta distanza. Tras quai vuleva l’America suttastritgar sia doctrina da la vendetga massiva e l’agen monopol da decisiun en il cas d’ina escalaziun atomara.

En consequenza dals contracts da Paris dal 1955 ha la Republica Federala Tudestga realisà il rearmament ed integrà las atgnas truppas en la structura da la NATO. L’onn proxim è suandà il Patg da Varsovia ed il rearmament da la Republica Democratica Tudestga. L’emprova da la Republica Federala Tudestga da cuntanscher l’armament cumplain (incl. armas atomaras sut agen commando) n’ha dentant betg gì success.

Il 1956 è prorutta en l’Ungaria in’insurrecziun dal pievel. Plirs tschientmillis demonstrants èn sa participads ad ina chauma generala, han occupà emetturs da radio e pretendì elecziuns democraticas. Imre Nagy è vegnì proclamà dals demonstrants sco primminister. Suenter che Nagy ha annunzià che l’Ungaria sa retiria dal Patg da Varsovia, han truppas sovieticas abattì l’insurrecziun e mazzà var 20 000 Ungarais. L’agir or dal vest sin il qual ins aveva sperà, n’è betg arrivà. Las pussanzas dal vest eran occupadas a medem temp cun la Crisa da Suez. Il nov manader da l’Egipta, Gamal Abdel Nasser, aveva decidì da transfurmar il Chanal da Suez en proprietad statal. Sinaquai han la Frantscha, la Gronda Britannia e l’Israel attatga l’Egipta cun forzas armadas.

Gia il 1954 aveva il primminister da la Gronda Britannia, Anthony Eden, fatg la proposta da crear ina zona demilitarisada dad omaduas varts da la tenda da fier. Silsuenter han ils ministers da l’exteriur da l’Uniun sovietica (Molotow) e da la Pologna (Adam Rapacki) sviluppà vinavant quest’idea. Suenter il success da l’Uniun sovietica cun l’emprim satellit en l’univers (Schoc da Sputnik ils 4 d’october 1957) ha la NATO dentant decidì da cuntinuar cun l’armament atomar.

Er ‹tractativas da pasch› planisadas il 1960 a Paris tranter il president dals Stadis Unids, Eisenhower, e Chruschtschow èn la finala idas ad aua. Curt avant aveva l’Uniun sovietica numnadamain sajettà sur l’agen pajais in aviun da spiunascha american. Ils Stadis Unids han sinaquai stuì conceder d’observar l’Uniun sovietica dapi il 1956 prendend en cumpra violaziuns dal spazi d’aria. A medem temp han ils Stadis Unids cumenzà cun sancziuns economicas cunter la Cuba. Dapi l’entschatta 1959 aveva la regenza revoluziunara sut Fidel Castro instradà en il pajais in curs socialistic; pliras operaziuns zuppadas dals Stadis Unids cunter il reschim da Castro èn stadas senza success. Da l’autra vart dal mund è prorut da quel temp il conflict tranter l’Uniun sovietica e la Republica Populara da la China areguard il commando entaifer il communissem mundial.

Dapi il 1958 aveva Chruschtschow fatg pressiun sin ils alliads dal vest da sa retrair da Berlin per demilitarisar la citad. Adina dapli burgais da la Republica Democratica Tudestga fugivan da quel temp en il vest da la citad (ca. 2,6 milliuns dapi il 1949), uschia che l’ost perdeva impurtantas forzas da lavur qualifitgadas. Il 1961 han ils manaders da la Republica Democratica Tudestga sut Walter Ulbricht cumenzà a serrar ils cunfins entaifer la citad ed a laschar eriger il mir. Al Checkpoint Charlie èn stads chars armads americans e soviets per curt temp in visavi l’auter. Fin il 1989 duevan la finala plirs tschients persunas vegnir per la vita cun empruvar da fugir en il vest.

Il 1962 èn las superpussanzas e l’entir mund stads curt avant ina nova guerra mundiala. Ils Stadis Unids avevan staziunà rachetas da mesa distanza en la Tirchia; sinaquai ha l’Uniun sovietica cumenzà a transferir rachetas atomaras vers Cuba. Tras questas fiss il temp da preavis per in’attatga sin ils Stadis Unids vegnì reducì massivamain. Sinaquai ha il president Kennedy relaschà ina bloccada per tut ils bastiments sovietics en viadi vers Cuba. La situaziun è escalada vinavant, fin che l’Uniun sovietica ha confirmà da sa retrair dal Cuba. Quai è reussì grazia a contacts diplomatics secrets, en rom dals quals er ils Stadis Unids avevan garantì da lur vart da retrair las rachetas da la Tirchia. La fin avust 1963 è la finala vegnì endrizzà ina lingia directa tranter ils schefs dals stadis da las duas superpussanzas, l’uschenumnà ‹telefon cotschen›, per evitar en l’avegnir confruntaziuns pervia da percepziuns falladas u malencletgas.

A partir dal 1963 è sa fatga valair plaunet ina politica da detensiun tranter ils blocs inimis. Ils 5 d’avrigl 1963 han ils Stadis Unids, l’Uniun sovietica e la Gronda Britannia segnà in’impurtanta cunvegna ch’ha scumandà tests da bumbas atomaras en l’aria e sut l’aua. Tras quai vulev’ins far frunt a la contaminaziun radioactiva da l’ambient creschenta. Blers stadis èn s’accordads ils proxims onns a questa cunvegna, dentant betg las duas pussanzas atomaras Frantscha e China. Cun s’acquistar la tecnologia atomara aveva la China rut il 1964 il monopol sovietic entaifer il bloc da l’ost.

Il 1968 han commembers refurmistics entaifer la partida communista da la Tschecoslovachia sut Alexander Dubček empruvà da realisar pass da democratisaziun en il pajais (abolir la censura, libertad d’infurmaziun e d’opiniun, refurmas economicas). Questa uschenumnada ‹primavaira da Prag› è dentant stada da curta durada. L’Uniun sovietica ha considerà ils effects da questas refurmas sco cuntrarevoluziunars, ha laschà marschar truppas dal Patg da Varsovia en il pajais ed ha sfurzà la regenza da returnar al curs prescrit da Moscau. Demonstraziuns antisovieticas èn vegnidas rebattidas sanguinusamain. Sco il 1956 en Ungaria, ha il vest bain condemnà l’intervenziun sovietica, ha dentant desistì d’intervegnir. Il schef da stadi e da partida sovietic Leonid Breschnew ha giustifitgà il proceder cun far valair che la suveranitad dals stadis socialistics na cumpiglia betg da renunziar als fundaments dal socialissem. Questa doctrina dueva valair fin a la vieuta che Gorbatschow ha instradà.

Il 1969 han l’Uniun sovietica ed ils Stadis Unids lantschà discurs bilaterals per controllar e limitar las armas atomaras. Questas contractivas han manà als emprims contracts da SALT ("Strategic Arms Limitation Talks"), als quals ulteriurs duevan suandar. A medem temp ha la coaliziun socialliberala sut il chancelier tudestgs Brandt instradà ina politica da detensiun ed avischinaziun cun ils vischins a l’ost. Ed il 1973 ha gì lieu l’emprima Conferenza per la segirezza e la collavuraziun en l’Europa ch’ha manà il 1975 a l’Acta finala da Helsinki.

Il favrer 1972 ha il president dals Stadis Unids Richard Nixon fatg visita uffiziala en la Republica Populara da la China. Quest gest da detensiun envers la segunda pussanza communista dueva tranter auter gidar a terminar la Guerra dal Vietnam sut cundiziuns acceptablas per l’administraziun americana. Dapi la Resoluziun da Tongking dal Congress american (1964) eran ils Stadis Unids in partenari da guerra uffizial dal Vietnam dal Sid cunter ils vietcong communists che vegnivan sustegnids dal Vietnam dal Nord. La Frantscha, l’anteriura pussanza coloniala en la regiun, era sa retratga avant suenter sconfittas militaras. Malgrà bumbardaments massivs e grondas unfrendas en las atgnas retschas, n’èsi betg reussì a la superpussanza dal vest da batter ils vietcong. Il 1973 han ils Stadis Unids ed il Vietnam dal Nord segnà in armistizi; sinaquai han ils Stadis Unids retratg lur ulteriuras truppas dal Vietnam dal Sid.

Vers la fin dals onns 1970 ha il Patg da Varsovia cumenzà a rearmar massivamain las atgnas truppas. Il 1979 ha la NATO decidì da neutralisar cun in agen program d’armament il surpais sovietic da rachetas da mesa distanza. Il medem onn è l’Uniun sovietica marschada en l’Afghanistan ed ha uschia er tangà ils interess americans areguard las reservas d’ieli en il Proxim Orient ed Orient Central. Tut quai ha terminà la politica da detensiun dals onns 1970 ed ha puspè rinforzà la guerra fraida.
Sinaquai han ils Stadis Unids sut Jimmy Carter decidì da boicottar il 1980 ils Gieus olimpics da stad a Moscau. Numerus – ma betg tut ils – stadis dal vest èn s’alliads a quest boicot. En la Guerra da l’Afghanistan han ils Stadis Unids sustegnì ils mujaheddin cun armas e cun intervenziuns dal servetsch secret. Ronald Reagen, il successur da Carter, ha augmentà las expensas d’armaziun dals Stadis Unids sin in nov record. En pli ha el lantschà la "Strategic Defense Initiative" (SDI), er numnada Program da Star Wars. Cun agid da quest scut da protecziun duevan rachetas strategicas da l’adversari vegnir eliminadas durant il sgol. L’effect dueva esser quel da gudagnar in tal avantatg d’armament envers l’Uniun sovietica ch’il bloc da l’ost vegniva destabilisà economicamain e politicamain. Tenor l’opiniun dal vest vegnivan las capacitads da l’ost da pudair sa prestar in tal chatsch d’armament bainprest ad esser consumadas. 

Novas contractivas davart in discharmament èn idas a fin il 1982 a Genevra senza success. Ins n’aveva betg pudì sa cunvegnir davart la definiziun dal term ‹equiliber› areguard las rachetas da mesa distanza en l’Europa Centrala. Suenter il naufragi da las contractivas ha il vest planisà da staziunar ulteriuras rachetas dals tips "Pershing II" e "Cruise Missiles" en la Germania dal Vest. Il 1983 ha il parlament tudestg approvà il staziunament da las rachetas da la NATO. A medem temp han dentant cumenzà moviments da protesta che faschevan pli e pli er diever da furmas da resistenza nunviolenta. Tenor retschertgas eran bun dus terzs da la populaziun da la Germania cunter las rachetas. A las bloccadas dals lieus da staziunament han er blers politichers prominents, intellectuals e schizunt generals da l’armada tudestga prendì part. Parallelamain hai dà en la Republica Democratica Tudestga demonstraziuns nunlubidas cunter ils plans da rearmament dal Patg da Varsovia.

Entaifer la cursa d’armament ha la bumba neutronica inizià il 1978 ina nova runda, segnada da svilups tecnologics adina pli raffinads. Al svilup d’aviuns dal tip Stealth (invisibels per il radar) e da sistems d’elavuraziun electronica da datas n’ha l’Uniun sovietica betg pli pudì suandar sin il medem nivel sco ils Stadis Unids. Gia ils programs d’armament precedents e l’intervenziun en l’Afghanistan avevan strapatschà e per part surdumandà las forzas militaras e las pussaivladads economicas da l’Uniun sovietica.

Ultra da quai èn las relaziuns sociopoliticas vegnidas en moviment da quel temp en la sfera d’influenza sovietica. Las disposiziuns areguard ils dretgs umans cuntegnidas en l’Acta finala da Helsinki han dà nov schlantsch als moviments per ils dretgs dals burgais. Ils success dal sindicat independent Solidarność sut Lech Wałęsa il 1980/81 han irradià lunsch sur ils cunfins da la Pologna. Confurm a la Doctrina da Breschnew ha il reschim proclamà il dretg da guerra per cumbatter quests svilups destabilisants.

Pervi da la stagnaziun economica en il bloc da l’ost è la direcziun da l’Uniun sovietica stada sfurzada d’iniziar ina midada dal curs. Il nov secretari general dal biro politic, Michail Gorbatschow, ha instradà a partir dal 1985 in program da refurma che steva sut il motto da "Perestroika" (vieuta en l’economia ed en l’administraziun) e "Glasnost" (avertadad e transparenza a l’intern e vers anora).

En la politica exteriura duevan contractivas da discharmament gidar a reducir l’immens deficit dal budget sovietic. A questa tenuta s’opponivan a l’entschatta ils plans da la regenza dals Stadis Unids che vuleva lantschar ina nova runda d’armament (program SDI).
Per pudair surventscher la bloccada americana ha Gorbatschow proponì surprendentamain da vulair dismetter fin l’onn 2000 tut las armas atomaras. A l’inscunter suprem a Reykjavík (1986) han Reagan e Gorbatschow la finala discutà davart ina reducziun da la mesadad da las bumbas atomaras. La finala han ins pudì sa cunvegnir d’allontanar tut las rachetas da mesa distanza en l’Europa e da reducir las armas atomaras strategicas (contracts da START-I).

Suenter che Gorbatschow ha vieut explicitamain il dies a la Doctrina da Breschnew hai dà differents svilups autonoms entaifer ils pajais dal bloc da l’ost. En Pologna hai dà gia l’avrigl 1988 chaumas betg lubidas. L’avust han lura gì lieu discurs tranter il sindicat scumandà Solidarność e la regenza communista. Il december è vegnì furmà in comité da burgais sut Lech Wałęsa ch’ha fatg uffizialmain politica d’opposiziun. Ils 4 da zercladur 1989 ha il comité da burgais gudagnà las elecziuns dal parlament. In svilup cumparegliabel hai dà en l’Ungaria.

In di suenter la crudada dal Mir da Berlin (9 da november 1989) è il primminister da la Bulgaria sa retratg da tut ils uffizis ed ha fullà via a votaziuns libras. A medem temp han protests en massa manà ad ina vieuta paschaivla en la Tschecoslovachia. Václav Havel ed Alexander Dubček, dus enconuschents critichers dal vegl reschim, èn daventads il nov president resp. schef dal parlament.

A medem temp hai dà en pliras citads da la Rumenia confruntaziuns sanguinusas tranter civilists e schuldada da l’armada resp. dal servetsch secret Securitate. Quests cumbats han custà la vita a var 1000 persunas. Suenter che grondas parts dal militar eran s’associadas als demonstrants, è il dictatur Nicolae Ceaușescu vegnì cità avant in tribunal militar e fisilà. 

En la Republica Democratica Tudestga (RDT) è s’intensivada a partir dal fanadur 1989 l’unda da fugitivs. Ils 19 d’avust ha l’Ungaria cumenzà a laschar passar persunas da l’ost senza impediments vers l’Austria – tranter questas er blers fugitivs da la RDT. A Leipzig, e silsuenter er en autras citads da la Republica Democratica Tudestga, han las uschenumnadas demonstraziuns dal glindesdi pretendì ina democratisaziun da la societad («Nus essan il pievel»). Ils 7 d’october ha Gorbatschow visità Berlin a chaschun dal 40avel anniversari da la RDT ed intimà Erich Honecker da surprender ses curs da refurma. La finala è Honecker vegnì relaschà da ses uffizi; e suenter ch’è vegnida annunziada ina liberalisaziun da las prescripziuns da viagiar, han las massas traversà ils 9 da november 1989 ils cunfins a Berlin. La data dals 3 d’october 1990 marchescha la finala la reunificaziun tudestga.

La Charta da Paris dals 21 da november 1990 ha terminà formalmain la Guerra fraida. La Conferenza per la segirezza e la collavuraziun en l’Europa – che cumpigliava praticamain tut ils stadis da l’Europa – è s’exprimida a favur dals dretgs umans e per la democrazia sco suletta furma statala. La stad 1991 è er il Patg da Varsovia vegnì schlià. 

Il 1991 ha la renunzia al centralissem sovietic er tutgà l’Uniun sovietica sezza. Al clom d’independenza dals stadis baltics ha Gorbatschow empruvà da respunder cun federalissem ed autonomia parziala. Il putsch d’avust ch’era drizzà cunter las refurmas da Gorbatschow è vegnì abattì tras il pievel ed ha be anc accelerà la dissoluziun dal stadi. La finala è Gorbatschow sa retratg da ses uffizi; la fin dal 1991 è l’Uniun sovietica vegnida schliada. La fin andetga dal l’Uniun sovietica ha fatg surstar er blers observaturs dal vest. 

La fin da la structura da pussanza bipolara ha laschà enavos ina nova situaziun geopolitica. Suenter la fin da l’Uniun sovietica avevan per il mument be ils Stadis Unids pudì mantegnair il status d’ina pussanza mundiala. Latiers èn blers stadis da l’Europa da l’Ost ch’avevan appartegnì pli baud al Patg da Varsovia daventads commembers da la NATO. En in tschert senn pon ins dentant er constatar ina tscherta substituziun da l’anteriur concept da las pussanzas mundialas tras fenomens da la globalisaziun e princips dal commerzi liber.




</doc>
<doc id="11466" url="https://rm.wikipedia.org/wiki?curid=11466" title="Armon Planta">
Armon Planta

Armon Planta (* 28 mai 1917 a Susch; † 14 avuost 1986 a Sent, pronunzcha []) d'eira ün magister, liriker e specialist svizzer per vias da trafic istoricas.

Armon Planta es nat a Susch sco figl d'ün magister ladin e d'üna mamma gualsra da Valragn. Sia infanzia ha'l passantà a S-chanf. Sco seis bap ha eir el frequentà il seminari da magisters a Cuoira ed ha stübgià davo a l'università da Turich cun stüdis supplementars a Grenoble. El ha lavurà a Sta. Maria, a Sent ed a Scuol (1961) sco magister secundar. A Sta. Maria ha Armon Planta vivü dürant 13 ons. In quel temp ha'l maridà a Rosa Maria Huder, ed els han gnü insembel quatter uffants.

Siond cha magisters in Engiadina nu vaivan ingüna lavur dürant las vacanzas da stà fin i'ls ons 1950, s'occupaiva Armon Planta dürant quels mais da s-chavamaints archeologics. Quista lavur es dvantada vieplü importanta e fascinanta per el, Armon Planta ha lantschà agens stüdis ed ha scrit plüs cudeschs sur da las vias veglias dal Grischun e dal Tirol.

Armon Planta s'ha laschà pensiunar sco magister dal 1977, pervi da problems d'udida ed eir per perseguitar daplü seis stüdis d'archeologia. 

Ultra da sia paschiun per l'archeologia e per la lirica d'eira Armon Planta ün protectur ingaschà da l'ambiaint.

Armon Planta d'eira ün liriker politic chi s'ingaschaiva cunter la vendita da la patria, l'opportunissem ed eir la germanisaziun da las vals rumantschas. In quist connex as poja leger sias collecziuns da poesias "Amarellas" (1973), "Tampradas" (1975) e "Pommaraida" (1982). Ün riassunt da tuot seis temas centrals as rechatta in sia poesia "Eu patisch cun tai", as drizzond medemamaing als pissers per l'ambiaint sco eir a la chüra per la lingua.

Davent dal 1971 es Armon Planta stat collavuratur da la revista rumantscha independenta "Il chardun" e scrivaiva per numerusas otras gazettas e revistas, eir per la gazetta satirica tudais-cha «Nebelspalter».

Malgrà il caracter politic e satiric per grondas parts da si'ouvra, nu vain l'umur a la cuorta in si'ouvra lirica. Armon Planta faiva rich adöver da gös da pleds e solaiva imprastar pleds dad oters dialects o linguas per render la poesia comica o umuristica. Armon Planta muossaiva seis plaschair da giovar culla lingua per exaimpel cun üna seria da limericks sur dals cumüns da l'Engiadina. Qua ün exaimpel davart ün Taraspin da la fracziun da Chaposch ed ün «süblà» (surnom dals abitants da Ramosch):

Armon Planta scrivaiva blers texts per chanzuns. Il musiker Warren Thew per exaimpel ha cumpuonü musica da cor cun seis texts. Ün exaimpel cuntschaint es la chanzun "Co es quai?", chantada da Linard Bardill: Armon Planta ha schlargià la poesia originala "La naivetta" da Men Rauch (1944) per duos strofas.

Armon Planta ha eir lavurà sco traductur dad artichels ed ouvras litteraras. Auturs tradüts d'eiran per exaimpel Kurt Marti, Erich Kästner e Maridl Innerhofer.

Armon Planta segnaiva culla scurznida «aPa». El scrivaiva seis texts litterars e schurnalistics per la plü gronda part in vallader.

Sco archeolog amatur s'occupaiva Armon Planta impustüt da las vias da trafic istoricas in Grischun ed our il Tirol. Per sias lavuors da pionier ha'l surgni il docter honoris causa da l'università da Berna, güsta il di avant sia mort:

Sias lavuors archeologicas sun scrittas in tudais-ch.




</doc>
<doc id="11467" url="https://rm.wikipedia.org/wiki?curid=11467" title="Andreas von Planta">
Andreas von Planta

Andreas Joseph von Planta (a Castasegna "Andrea G[iuseppe] Planta", a Londra "Andrew Planta"; * ils 4 d'avust 1717 a Susch; † ils 25 da favrer 1773 a Londra) è stà in plevon refurmà e bibliotecari svizzer.

Andreas von Planta deriva da la lingia da Susch dals Planta. Ses bab era il mastral Joseph Planta, sia mamma Elisabeth era ina Conrad da Fadrein. Ses frar Martin Planta era medemamain plevon e pedagog.

Suenter il studi da la teologia a Turitg l'onn 1734 è el vegnì ordinà l'onn suenter en il Grischun. El ha gudagnà ses salari sco scolast privat ed è stà plevon militar en il Grischun. Dal 1736 fin il 1745 è el stà plevon a Castasegna. En quel onn è el ì en Baviera, nua ch'el ha fatg l'emprim da maiordom tar il marches Friedrich III da Brandenburg-Bayreuth a Bayreuth. En il fratemp è el vegnì promovì (dr. fil.) ed ha instruì sco professer extraordinari per matematica a l'Universitad d'Erlangen ed al Gymnasium Carolinum ad Ansbach.

L'onn 1752 è la famiglia emigrà a Londra, nua che Andreas von Planta ha servì sco preditgant a la pravenda tudestga refurmada da la citad. Andreas von Planta è daventà bibliotecari privat dal retg George III ed il 1758 bibliotecari assistent ("Assistan Librarian") al British Museum. En sia funcziun sco ‹prelectur›, ina sorta docent privat, ha el instruì la regina Charlotte en la lingua taliana. Il 1770 è el daventà "Fellow of the Royal Society" (commember da la Societad roiala da las scienzas a Londra).

Andreas von Planta era maridà cun Margarete, naschida Scartazzini de Bolgiani, da Bondo. Il pèr aveva almain trais figls. Joseph Planta (1744–1827) ha surpiglià las plazzas da ses bab en la Royal Society ed al British Museum ed ha refurmà quest ultim e l'avert al public general. Frederica († 1778) e Margaret († 1816), numnada “Peggy”, han instruì las figlias dal pèr roial en la lingua englaisa.

"Enconuschent èn las suandantas publicaziuns, creadas durant ses temp a Castasegna"



</doc>
<doc id="11468" url="https://rm.wikipedia.org/wiki?curid=11468" title="Maria Luísa Mendonça">
Maria Luísa Mendonça

Maria Luísa Mendonça (* 30 da schaner 1970 a Rio de Janeiro) è in actura da teater, televisiun e film brasiliana.

Maria Luísa Mendonça è la figlia da l'artista figurativa Ligia Mendonça e da l'advocat Newton Mendonça. Ella aveva ina sora pli veglia da num María Fernanda ch'è morta en in accident d'auto cura che Maria Luísa aveva be otg onns.

Ella era maridada cun Rogério Gallo cun il qual ella ha ina figlia, Júlia. La lètg è vegnida divorziada il 2000.

Il 1991 ha l'autura carioca frequentà la scola d'acturs Casa das Artes de Laranjeiras a Rio de Janeiro.

Maria Luísa Mendonça ha entschet sia carriera sin tribuna il 1987 cun la rolla da l'Alaíde en il toc "Vestido de Noiva" da Nelson Rodrigues. I suandava ina rolla en "I giganti della montagna" dal dramaticher talian Pirandello. Il 1992 ha ella persunifitgà la Gulietta en "Romeo e Giulietta" da Shakespeare. Dus onns pli tard ha ella preschentà il monolog "Valsa nº 6". L'onn 2003 è Maria Luísa Mendonça turnada sin tribuna èn in toc cun ina durada da tschintg uras, "Os Sete Afluentes do Rio Ota" (Ils set affluents dal Rio Ota) ed il 2005 era ella a la testa da la producziun dal toc "Essa Nossa Juventude" (Questa nossa giuventetgna).

Il 1993 ha el gì sia premiera televisiva cun ina rolla fitg particulara. Ella ha giugada l'ermafrodita "Buba" en la telenovela "Renascer" sin Rete Globo. Questa rolla l'ha fatga enconuschenta en l'entira Brasilia. I suandavan diversas rollas en autras telenovelas e serias da televisiun.

Il success cinematografic da Maria Luísa Mendonça è vegnì il 1998 cun la producziun argentina "Coração Iluminado" dal cineast argentino-brasilian Héctor Babenco. Suenter avair giugar diversas rollas en films sco "Carandiru", "Jogo Subterrâneo" e "Querô", è ella turnada il 2013 en Argentina. En "Habi, A Estrangeira" giuga ella la Brasiliana Margarida che, sco la protagonista Habi, emprova da schliar ses dilemmas persunalas.



</doc>
<doc id="11475" url="https://rm.wikipedia.org/wiki?curid=11475" title="Lia Naira">
Lia Naira

La Lia Naira d'eira ün comitè d'acziun cunter la construcziun dad implants idroelectrics in Engiadina Bassa i'ls ons 1950. 

Exponents da la Lia Naira d'eiran il magister, liriker e protectur da l'ambiaint Armon Planta da Sent (1917 - 1986), Giachen Arquint da Zernez (1905 - 1972) e Men Rauch da Scuol (1888 - 1958) sco redacter dal Fögl Ladin.

I daiva üna gruppa da passa 200 abitants da l'Engiadina Bassa chi vaiva suottascrit la proclamaziun da "«l'otra vusch»". Al center da l'organisaziun d'eiran però be circa 20 persunas activas chi scrivaivan artichels o recuors. Quistas persunas d'eiran rapreschantants d'ün'Engiadina Bassa academica. Üna gronda part, nempe set persunas, d'eira activa sco scripturs o almain sco traducturs.

La Lia Naira ha cumbattü cunter ils implants idroelectrics progettats da las Ouvras electricas d'Engiadina (OEE) i'ls ons 1950. Integrats i'ls progets da las OEE d'eiran l'En, il Spöl ed il territori dal Parc Naziunal Svizzer.

Ün dals argumaints da la Lia Naira d'eira chi haja cumanzà il temp da l'energia atomara e cha la devastaziun da la natüra tras la construcziun da serras ed implants idroelectrics nu saja plü acceptabla.

Bleras persunas activas our da la Lia Naira vezzaivan ün connex tanter la devastaziun da la val cun implants idroelectrics, l'immigraziun dad esters e la perdita da la lingua rumantscha. Il discuors d'eira per gronda part patetic, quia ün exaimpel our dal Fögl Ladin:

Il Fögl Ladin cun Men Rauch sco redacter d'eira l'organ da publicaziun il plü important da la Lia Naira. Oter co in Engiadina, d'eira l'incletta pels böts da Lia Naira in Grischün plütost pitschna.

Dal 1950 fin 1970 sun gnüdas fabrichadas 27 serras i'l chantun Grischun e 63 serras i'l rest da la Svizra: i d'eira conjunctura ota dals ouvras idroelectricas in Svizra. Quista euforia ha provochà üna discussiun intensiva a reguard l'ambiaint e sia protecziun.

Dal 1943 han duos consorzis cumanzà a planisar progets in Engiadina Bassa. Fingià in quels ons as radunaivan ils prüms cumbattants cunter las ouvras electricas, amo na suot il nom da «Lia Naira», ma sco "«comitè d'acziun»".

Ils consorzis da planisaziun han fusiunà dal 1954 e fuormà l"'«Engadiner Kraftwerke AG»". Davo es dvantà il proget d'üna serra per il Lai da Livign plü concret:

Il Spöl cuorra tras il parc naziunal e lung da seis cunfin sün circa 6 km, da la val da Livign bod fin a Zernez. I's laiva ütilisar las auas dal Spöl dalönch innan. Adonta chi'd existivan progets dad üna serra pel Spöl cumplettamaing sül territori da la Svizra daspö il 1919, d'eira plü radschunaivel da fabrichar üna serra al "Punt dal Gall" illa val da Livign, dimena sül territori Talian. Perquai ha la Svizra elavurà ün contrat internaziunal cun l'Italia davart l'ütilisaziun dal Spöl. Il Cussagl naziunal ha acceptà il contrat als 27 settember 1957 cun 143 cunter 2 vuschs ed il Cussagl dals stadis ha acceptà als 18 december 1957 cun 31 cunter 0 vuschs.

Il comitè ha portà il nom "Lia Naira" davent dals 10 favrer 1957: aderents da las ouvras electricas han fat schnöss dals activists dal comitè d'acziun ed han titulà il comitè sco "«Lia Naira»" perche cha'ls activists hajan fat lur radunanzas la not. Ils activists han acceptà quist surnom da lur contrahents sco lur nom ufficial duos eivnas plü tard.

La Lia Naira ha chaschunà ün'«Iniziativa federala per il mantegnimaint dal Parc Naziunal Svizzer». Independentamaing da quist'iniziativa ha la Lia Naira organisà ün referendum cunter il contrat internaziunal tanter la Svizra e l'Italia. Als 24 marz 1958 ha la Lia Naira inoltrà 86949 signaturas per il referendum. La plü gronda part da las signaturas derivaiva dals chantuns da Turich (24'503) e da Berna (14'204), ils abitants dal Grischun han contribui be 646 signaturas. Sül plan naziunal collavuraiva la Lia Naira cul "Comité Rheinau".

Illa votaziun federala dals 7. december 1958 han üna majorità da 75.2% e tuot ils 25 chantuns (amo sainza il chantun Giura) decis a favur dal contrat internaziunal dal Spöl cun l'Italia, dimena cunter ils böts da la Lia Naira. Eir ün majorità da 88.2% dals votants dal Grischun ha votà pel contrat e cunter la Lia Naira. Il sulet cumün chi ha refüsà il contrat dal Spöl d'eira Sent, ma be ün sesavel dal l'Engiadina intera ha votà tenor ils böts da la Lia Naira.

Davo la votaziun ha la Lia Naira trat inavo l'iniziativa per il mantegnimaint dal parc naziunal e s'ha schliada.

La construcziun da la serra per il lai da Livign ha cumanzà i'l 1962, l'inauguraziun da las ouvras electricas ha gnü lö dal 1971.

David Truttmann: "Die andere Stimme aus dem Unterengadin. Die Lia Naira und ihr Widerstand gegen den Bau der Engadiner Kraftwerke". Dissertaziun Turich, 2009 (riassunt rumantsch: Annalas, 122/2009, 177-217).


</doc>
<doc id="11477" url="https://rm.wikipedia.org/wiki?curid=11477" title="Otto Largiadèr">
Otto Largiadèr

Otto Largiadèr (* 3 da schaner 1926 a Puntraschigna; † 6 da november 2012 a Puntraschigna) è stà in politicher svizzer.

Otto Largiadèr è naschì ils 3 da schaner 1926 a Puntraschigna, nua ch'el è creschì si ed ha frequentà la scola primara. Suenter la matura a la Scola chantunala a Cuira ha el cumenzà il studi da l'economia publica a l'Universitad da Turitg ed a l'Institut per il turissem da l'Universitad da Berna. Il 1948 ha el chalà il studi suenter ch'el è vegnì elegì sco directur da cura a Puntraschigna, in post ch'el ha occupà fin il 1974.

La carriera politica dad Otto Largiadèr ha entschet il 1961 sco president communal a Puntraschigna. Il 1961 è el vegnì elegì en Cussegl grond sco represchentant democratic (dapi il 1971 PPS) dal circul da l'Engadin'Ota. Il 1973/74 è el stà president dal Cussegl grond. Questa posiziun ha el occupà fin il 1974.

Dal 1975 fin il 1986 è Largiadèr stà cusseglier guvernativ. Durant ses temp en la regenza el stà a la testa dal departament d'educaziun e sanitad. En il rom da l'uschenumnada "concepziun da museum e planisaziun da sanadad" ha el realisà numerus projects da construcziun en il champ dals museums chantunals, dals ospitals, sco er da chasas d'attempads e da tgira. Uschè ha el per exempel gidà ad adattar la clinica psichiatrica Waldhaus a Cuira a las exigenzas dal temp. Il 1979 ed il 1984 è el stà president da la regenza. Tranteren è el stà responsabel per l'Uffizi da chatscha e pestga.

Suenter ch'el è sa retratg da la regenza chantunala, è el turna enavos a Puntraschigna, nua ch'el ha fatg danovamain il president communal. Ultra da quai è el s'engaschà per en maniera decisiva en pliras instituziuns d'Engiadin'Ota.

Otto Largiadèr era in bun chatschader. El era maridà ed aveva dus uffants. El è mort ils 6 da november 2012 en la vegliadetgna dad 86 onns.


</doc>
<doc id="11478" url="https://rm.wikipedia.org/wiki?curid=11478" title="Siligo">
Siligo

Siligo es üna vschinauncha da 962 abitants, chi as chatta in Sardegna, Provinza da Sassari.

A Siligo sun naschieus Maria Carta e Gavino Ledda.


</doc>
<doc id="11505" url="https://rm.wikipedia.org/wiki?curid=11505" title="Washington">
Washington

Washington sa referescha il pli savens a:



</doc>
<doc id="11507" url="https://rm.wikipedia.org/wiki?curid=11507" title="Joan Fuster">
Joan Fuster

Joan Fuster i Ortells (* 23 da november 1922 a Sueca; † 21 da zercladur 1992 a Sueca) è stà in scriptur valencian. L'autur en lingua catalana vegn considerà sco in dals pli gronds essaists da la litteratura catalana. Ses pli enconuschent cudesch è "Nosaltres els valencians", publitgà il 1962 a Barcelona. El è famus per avair contribuì a l'expansiun da la conscienza catalana en la Communitad autonoma da Valencia. Fuster è plinavant s'interessà per linguistica, istorgia e filosofia.




</doc>
<doc id="11513" url="https://rm.wikipedia.org/wiki?curid=11513" title="Francesc Macià">
Francesc Macià

Francesc Macià i Llussà (* 21 da settember 1859 a Vilanova i la Geltrú; † 25 da december 1933 a Barcelona) è stà in militar e politicher catalan. L'onn 1931 ha el fundà la partida politica naziunalista catalana da la sanestra Esquerra Republicana de Catalunya. Suenter ch'el ha gudagnà las elecziuns dals 12 d'avrigl 1931, ha el proclamà dus dis pli tard la Republica catalana. Tranter il 1932 ed il 1933 è el plinavant stà president da la Generalitad de Catalugna, la regenza catalana.


</doc>
<doc id="11517" url="https://rm.wikipedia.org/wiki?curid=11517" title="Frederica Montseny">
Frederica Montseny

Frederica Montseny i Mañé (* 12 da favrer 1905 a Madrid; † 14 da schaner 1994 a Toulouse) è stada ina politicra catalana. 


</doc>
<doc id="11520" url="https://rm.wikipedia.org/wiki?curid=11520" title="Pompeu Fabra">
Pompeu Fabra

Pompeu Fabra i Poch (* 20 da favrer 1868 a Gràcia, Barcelona; † 25 da december 1948 a Prada de Conflent) è stà in linguist catalan. El vegn considerà sco autur da las normas modernas da la lingua catalana.



</doc>
<doc id="11522" url="https://rm.wikipedia.org/wiki?curid=11522" title="Antoni Maria Alcover">
Antoni Maria Alcover

Antoni Maria Alcover i Sureda (* 2 da fevrer 1862 a Santa Cirga, Manacor; † 8 da schaner 1932 a Palma) è stà in scriptur, folclorist e linguist balear. El ha fatg lavur considerabla per la lingua catalana, tranter auter l'elavuraziun dal "Diccionari català-valencià-balear". Sia contribuziun è stada essenziala per la dialectologia catalana. Alcover ha fundà, l'onn 1901, la prima publicaziun filologica catalana, il "Bolletí del Diccionari de la Llengua Catalana". 


</doc>
<doc id="11523" url="https://rm.wikipedia.org/wiki?curid=11523" title="Narcís Monturiol">
Narcís Monturiol

Narcís Miquel Joseph Monturiol i Estarriol (* 28 da settember 1819 a Figueres, Alt Empordà; † 6 da settember 1885 a Sant Martí de Provençals, Barcelona) è stà in inschigner, intellectual, stampadur, editur, pictur ed inventader catalan. L’onn 1858 ha el inventà il prim sutmarin, l'Ictíneo. 


</doc>
<doc id="11524" url="https://rm.wikipedia.org/wiki?curid=11524" title="Joan Miró">
Joan Miró

Joan Miró i Ferrà (* 20 d'avrigl 1893 a Barcelona; † 25 da december 1983 a Palma de Mallorca) è stà in pictur catalan. Sias creaziuns sun savens inspiradas dal surrealissem. Sia ovra pli famosa è "La masia", picturada il 1920. L'onn 1975 è stada creada la Fundaziun Joan Miró a Barcelona, in center cultural e artistic d'art modern. Plinavant, il 1978, è stà il prim catalan premià cun la Medaglia d'Or de la Generalitad de Catalugna.


</doc>
<doc id="11525" url="https://rm.wikipedia.org/wiki?curid=11525" title="Antoni Gaudí">
Antoni Gaudí

Antoni Plàcid Guillem Gaudí i Cornet (* 25 da zercladur 1852 a Reus u Riudoms; † 10 da zercladur 1926 a Barcelona) è stà in
architect catalan.


</doc>
<doc id="11526" url="https://rm.wikipedia.org/wiki?curid=11526" title="Salvador Dalí">
Salvador Dalí

Salvador Felip Jacint Dalí i Domènech (* 11 da matg 1904 a Figueres, Catalugna; † 23 da schaner 1989 a Figueres) è stà in pictur catalan. El è stà in dals pli impurtants exponents dal current artistic dal surrealissem. Sia ovra pli famusa è "La persistenza da la memoria", creada en 1931. Dalí è stà in persunagi ambig per amur da sia relaziun cun il franchissem. Gia ch'era interessà frequentamain en daners è stà numnà "Avida Dollars".


</doc>
<doc id="11536" url="https://rm.wikipedia.org/wiki?curid=11536" title="Srebrenica">
Srebrenica

Srebrenica è ina citad en l'ost da la Bosnia-Erzegovina, sper il cunfin cun la Serbia. Dapi l'accord da Dayton appartegna la citad a la Republika Srpska, ina da las duas entitads en las qualas il pajais è dividì.

Srebrenica sa chatta en ina foppa stretga tranter las muntognas da la Bosnia da l'ost, che cuntanschan autezzas da var 1000 m. En il sid furma la chavorgia da la Drina il cunfin natiral tranter la vischnanca da Srebrenica e la Serbia, en il nord sa chatta en la planira la pitschna citad Bratunac.


</doc>
<doc id="11539" url="https://rm.wikipedia.org/wiki?curid=11539" title="Guerras da Müsch">
Guerras da Müsch

Las Guerras as Müsch/ Musso represchentan una seria da battaglias ed embrugls che han gî lieu da 1525 al 1532 tranter Gian Giacomo Medici (numnà il 'Medeghin' u il 'Müsser') e la Republica da las Trais Lias grischunas. Ellas cumppeglian il cumbat per la controlla da la Vuclina e dals contadis da Chiavenna e Buorm, tranter il ducadi da Milaun e l'allianza da las Lias Grischunas. 

1524 - 1526 Emprima guerra da Müsch
1531 - 1532 Segunda guerra da Müsch


</doc>
<doc id="11540" url="https://rm.wikipedia.org/wiki?curid=11540" title="Dominique Dosch">
Dominique Dosch

Dominique Dosch (* 15. favrer 1995 a Tinizong) è ina autura rumantscha.

Schegea ch'ins na discurra betg rumantsch en sia famiglia e sia mamma è ollandaisa, ha Dominique Dosch scrit emprim historias per tudestg e suenter per entschet a scriver en l'idiom surmiran per la concurrenza da scriver "Plema d'aur" ch'ella ha era gudagnà duas giadas.
L'onn 2013 è cumparì ses emprim roman «Sindoria», bain l'emprim roman da fantasia rumantsch. Ella ha preschentà l'ovra il medem onn als Dis da litteratura a Domat.
Dosch ha frequentà la Scola chantunala a Cuira, nua ch'ella ha dirigí il Chor rumantsch. 2014 ha ella cuntanschì la maturitad per suenter pudair cumenzar il studi da psicologia, pedagogia e rumantsch a l'Universitad da Friburg. Dapi igl avust 2016 sa participescha ella tar il project "La Tabla" cun raquints curts.


</doc>
<doc id="11541" url="https://rm.wikipedia.org/wiki?curid=11541" title="Guerras da coaliziun">
Guerras da coaliziun

Guerras da coaliziun vegnan numnads ils eveniments da guerra dal 1792 fin il 1815 ch’han gì lieu tranter la Frantscha e ses rivals da pussanza europeics. Per ils eveniments a partir da la Segunda Coaliziun (1798/99) vegn savens er duvrà il term ‹Guerras napoleonicas›. Punct da partenza per quests conflicts ha furmà la Revoluziun franzosa dal 1789. Il 1814/1815 èn las Guerras da coaliziun idas a fin cun la sconfitta da Napoleun. Il Congress da Vienna ha instradà la restauraziun che dueva restabilir en l’Europa l’urden politic d’avant la Revoluziun. Cun las Guerras da coaliziun han cumenzà las uschenumnadas ‹guerras dal pievel› ch’èn succedidas a las guerras da cabinet da l’absolutissem. Sco ulteriura caracteristica è da numnar il fatg che truppas franzosas han occupà tschertas regiuns sur pli lung temp (occupaziun napoleonica, popular ‹temp dals Franzos›).

Las singulas fasas da guerra sa laschan divider sco suonda:

L’Emprima Coaliziun (1792–1797) han las pussanzas europeicas furmà cun l’intenziun da franar las consequenzas da la Revoluziun franzosa u schizunt d’abatter quella dal tuttafatg. Da l’autra vart sto vegnir suttastritgà che la Frantscha sezza ha cumenzà ils acts guerrils cun la decleraziun da guerra dals 20 d’avrigl 1792. La Coaliziun è vegnida concludida cun la Decleraziun da Pillnitz dal 1791, en la quala l’Austria e la Prussia han decidì d’agir communablamain cunter la Frantscha revoluziunara. Pass per pass èn s’alliadas ulteriuras pussanzas europeicas a questa Coaliziun: sco emprim il Reginavel da Sardegna-Piemunt, pli tard (suenter l’execuziun dal retg franzos Louis XVI) la Gronda Britannia, la Spagna ed il Reginavel da Napoli. Il 1793 ha la Frantscha er declerà als Pajais Bass la guerra per avair sustegnì la Gronda Britannia. Sin las smanatschas nà da l’exteriur ha la Frantscha reagì cun ils meds da la "levée en masse" e dal terrur a l’intern dal pajais, ma er cun novas tecnicas e tacticas da guerra ch’èn naschidas or da las transfurmaziuns radicalas a l’intern da l’armada.
Grazia a lur success da guerra e cun concluder contracts da pasch èsi reussì als Franzos d’excluder in inimi suenter l’auter da la guerra: il matg 1795 ha la Republica batava (ch’era sa furmada or dals Pajais Bass occupads) stipulà ina lia cun la Frantscha, la primavaira 1795 han la Prussia e la Spagna concludì cun la Frantscha la Pasch da Basilea ed il 1796 ha Napoleun sfurzà si en rom da la champagna en l’Italia al Reginavel da Sardegna-Piemunt la pasch. Ils 17 d’october 1797 ha la Pasch da Campoformio (Udine/Friul) terminà l’Emprima Guerra da coaliziun tranter la Frantscha e l’Austria victorisada. La Frantscha ha sinaquai annectà la riva sanestra dal Rain. La Gronda Britannia sa chattava uss sco suletta pussanza europeica en guerra cun la Frantscha. En rom dal Congress da Rastatt era previs da suttascriver la conclusiun da la pasch cun l’Imperi tudestg, ma avant che quai possia succeder, è prorutta la Segunda Guerra da coaliziun.

La Segunda Coaliziun (1799–1802) cumpigliava la Gronda Britannia, l’Austria, la Russia, l’Imperi osmanic, il Portugal, Napoli ed il stadi pontifical. La Prussia sut ses nov retg Friedrich Wilhelm III è sa declerada neutrala en quest conflict. La Frantscha vegniva uss dominada da Napoleun ch’era returnà da l’expediziun en l’Egipta. Entant ch’el aveva battì là cunter Brits ed Osmans, aveva la Coaliziun gudagnà pliras battaglias en Svizra (occupaziun da Turitg) ed en l’Italia; lezzas duas republicas affiliadas stevan per dar ensemen. Bainbaud è dentant la Russia sa retratga da la Coaliziun ed è returnada a la neutralitad armada; ed er las pussaivladads d’agir da la Gronda Britannia eran consumadas u liadas en l’Egipta. Ils Austriacs han subì ils 14 da zercladur (Marengo) ed ils 3 da december 1800 (Hohenlinden) grevas terradas cunter Napoleun. Ils 9 da favrer 1801 è vegnida segnada la Pasch da Lunéville tranter la Frantscha, l’Austria e l’Imperi tudestg.

Cun la Pasch d’Amiens (1802) è la Segunda Coaliziun er ida a fin per ils Brits. Ma gia ils 18 da matg 1803 ha il Reginavel Unì puspè cumenzà cun acziuns militaras. En il center na steva uss betg pli la finamira da restituir la monarchia franzosa, mabain il cumbat cunter Napoleun. Il medem di aveva il senat franzos proclamà la constituziun dal nov Imperi franzos che Napoleun aveva en mira. Ed ils 2 da december 1804 ha el sa laschà curunar en la Baselgia da Notre-Dame a Paris sco imperatur dals Franzos.

La Terza Coaliziun cunter la Frantscha (che consistiva da l’Austria, la Gronda Britannia, la Russia e la Svezia) è sa furmada a partir dal 1805. Da vart franzosa avev’ins sviluppà il plan d’occupar l’Engalterra. En vischinanza da Boulogne eran vegnidas radunadas truppas d’invasiun da 150 000 umens. Pierre de Villeneuve ha manà la flotta reunida franzos-spagnola a Cádiz ed ha cuntinuà il viadi en direcziun da Napoli. Tar la Battaglia da Trafalgar (21 d’october) è el dentant vegnì battì e mess en fermanza tras Horatio Nelson. Cun questa victoria ha la Gronda Britannia pudì segirar la pussanza maritima quasi illimitada fin la fin da las Guerras da coaliziun.

Ils 11 d’avrigl 1805 avevan la Gronda Britannia e la Russia segnà in contract per liberar ils Pajais Bass e la Svizra. Er la Svezia è s’unida a quest’allianza; ils 9 d’avust plinavant l’Austria, suenter che la citad da Genua era crudada e che Napoleun era vegnì proclamà sco retg da l’Italia. Il Reginavel da Napoli sustegneva medemamain la Coaliziun cunter Napoleun, entant che la Prussia vuleva restar neutrala.
L’avust ha la Frantscha pretendì da l’Austria da retrair sias garnischuns dal Tirol e dal Veneto. Ils 27 d’avust ha l’imperatur a Vienna dentant refusà questa pretensiun. A medem temp ha Napoleun fatg contracts d’allianza cun la Spagna e cun las pussanzas en la Germania dal Sid (Baviera, Baden, Württemberg). Vers la fin d’avust è l’armada franzosa marschada davent da Boulogne vers la Germania ed ha traversà ils 25 da settember il Rain.

Entant eran truppas austriacas sut Karl Mack von Leiberich penetradas en la Baviera. Ellas avevan l’incumbensa da penetrar fin a l’Iller e da fortifitgar la citad dad Ulm. Ils 23 da settember ha la Frantscha declerà a l’Austria la guerra. En pliras battaglias en il conturn dad Ulm han ils Franzos battì ils 70 000 Austriacs. L’armada franzosa è sinaquai avanzada vers Vienna. La Battaglia d’Austerlitz (en la Tschechia odierna), er enconuschenta sco Battaglia dals trais imperaturs, ha manà ils 2 da december ad in’ulteriura gronda sconfitta per l’armada russa ed austriaca reunida. A las pussanzas victorisadas è vegnida sfurzada si la Pasch da Pressburg.

La Quarta Coaliziun sa cumponiva a l’entschatta da la Prussia e da la Russia, pli tard er da la Gronda Britannia e da la Svezia. Ella ha existì ils onns 1806 e 1807. Suenter la fin da la Terza Coaliziun sa chattava la Frantscha vinavant en guerra cun la Gronda Britannia e cun la Russia. Per intimar ils Brits da far pasch, ha Napoleun proponì da restituir l’Electorat da Hannover ch’el aveva cedì be avant curt a la Prussia. A medem temp ha Napoleun intimà sedesch stadis tudestgs da fundar la Lia dal Rain, da sortir da l’Imperi roman e da s’alliar cun la Frantscha. Suenter in ultimatum da vart da la Frantscha ha l’imperatur Franz II abditgà ed il Sontg Imperi roman è vegnì schlià ils 6 d’avust 1806. Tut quests svilups ha la Prussia resentì sco provocaziuns envers l’atgna sfera da pussanza. Per quest motiv ha la Prussia declerà a la Frantscha la guerra, e quai cumbain ch’ella na pudeva da quel temp betg quintar cun il sustegn d’ulteriurs stadis (la Russia alliada n’era anc betg sa revegnida da las davosas battaglias). Suenter l’ultimatum che la Frantscha duaja sa retrair davos il Rain, è suandada ils 9 d’october la decleraziun da guerra. Napoleun aveva previs quest svilup e rimnà ina ferma armada al cunfin tranter la Baviera e Thüringen.

Ils stadis da la Germania dal Nord e las citads da la Hansa èn sa cuntegnids a moda neutrala. Be l’Electorat Saxonia ed il Ducadi Saxonia-Weimar èn s’alliads a la Prussia. Uschia ha la Prussia quasi declerà suletta la guerra. En la Battaglia sper Jena ed Auerstadt ha la Prussia subì ils 14 d’october 1806 ina greva sconfitta. Ils 27 d’october è Napoleun entrà a Berlin, suenter ch’il retg Friedrich Wilhelm III era sa retratg en la Prussia da l’Ost. Er ils dus alliads Saxonia e Saxonia-Weimar èn sinaquai s’associads als adversaris da la Prussia.

Vers la fin da l’onn han er truppas russas puspè cumenzà a prender part dals cumbats. Suenter intginas battaglias pli pitschnas e l’entschatta andetga da l’enviern èn las truppas fruntadas ina sin l’autra en la part meridiunala da la Prussia da l’Ost. Ils territoris che la Prussia aveva incorporà a chaschun da la segunda e terza partiziun da la Pologna aveva quella puspè pers en rom da la sullevaziun polacca dal november 1806. En questas regiuns ha Napoleun incità d’eriger in nov stadi munì cun atgnas truppas; a partir dal 1807 èn quellas sa participadas sut commando franzos als cumbats cunter la Prussia.
Suenter la battaglia indecisa sper Preussisch Eylau (7/8 da favrer 1807) han la Prussia e la Russia confermà lur sustegn vicendaivel fin la victoria sur Napoleun (Contract da Bartenstein dals 26 d’avrigl 1807). Curt suenter èn er il Reginavel Unì e la Svezia s’alliads a questa cunvegna. Ma ils 14 da zercladur è la Battaglia sper Friedland ida a fin a favur da la Frantscha; sinaquai ha la Russia instradà ils 19 da zercladur contractivas da pasch senza avair involvì la Prussia. Ils 7 da fanadur 1807 ha zar Alexander I fatg cun Napoleun la Pasch da Tilsit. Il contract da pasch che la Frantscha ha firmà dus dis pli tard cun la Prussia aveva il caracter d’ina pasch dictada. La Prussia ha bain pudì sa mantegnair sco stadi, ha dentant pers la mesadad da ses territori, ha stuì renconuscher ils pajais satellits franzos ch’èn vegnids installads là (tranter auter il Ducadi da Warschau) ed acceptar l’occupaziun da l’agen territori tras truppas franzosas. Per la Prussia ha la sconfitta muntà ina cesura ch’ha manà a l’intern a numerusas refurmas progressivas.

Cun il Decret da Berlin dals 21 da november 1806 aveva Napoleun proclamà la Bloccada continentala envers la Gronda Britannia. Cun la Pasch da Tilsit era er la Russia s’obligada da tegnair quella. La Gronda Britannia da sia vart veseva periclitada sia predominanza maritima tras in’allianza pussaivla tranter la Frantscha, la Russia ed il Danemarc. Perquai è ella penetrada cun si’armada en il Sjælland (situà en la part orientala dal Danemarc) ed ha sfurzà il pajais tras il bumbardament da Copenhagen l’entschatta da settember 1807 da surdar la flotta. Al Congress dad Erfurt da l’onn 1808 èn Napoleun e zar Alexander I sa cunvegnids che la Russia fetschia pressiun sin la Svezia, per che lezza sa participescha medemamain a la bloccada continentala. Quai ha provocà la Guerra tranter la Russia e la Svezia dal 1808–1809 e manà a la spartiziun da la Svezia sin l’autezza dal Golf da Botnia. La part orientala è daventada il gronducadi russ Finlanda. 

Cun l’expediziun franzosa en il Portugal la fin dal 1807 dueva il pajais vegnir sfurzà da sa participar a la bloccada continentala cunter la Gronda Britannia. Cun quest pass han cumenzà las confruntaziuns sin il champ da guerra iberic. Il 1808 è prorutta en Spagna ina sullevaziun cunter ils Franzos ed il fanadur dal medem onn ha Napoleun designà Joseph Bonaparte sco retg da la Spagna; silsuenter ha la gueriglia cuntinuà fin il 1813/14. A partir da l’avust 1808 ha er in corps d’expediziun britannic sut Wellington sustegnì ils Portugais e Spagnols en lur cumbat cunter las truppas d’occupaziun franzosas. 

La Guerra spagnola (er numnada Guerra d’independenza spagnola) vala sco emprima ‹guerra da liberaziun› cunter la predominanza napoleonica en l’Europa. Sin las populaziuns dals ulteriurs pajais che sa chattavan da quel temp sut il domini franzos han ils eveniments en Spagna gì in effect psicologic considerabel. 

La proxima coaliziun cunter la Frantscha han la Gronda Britannia e l’Austria furmà il 1809. Entant che la Frantscha era londervi d’abatter la sullevaziun spagnola, ha l’Austria cumenzà la guerra ils 9 d’avrigl 1809. La finamira era da terminar la predominanza napoleonica en l’Europa. L’Austria vuleva avair chapì sia guerra sco acziun da liberaziun tenor l’exempel spagnol; ella speculava sin in moviment dal pievel che dueva sfurzar la Frantscha da sa retrair da la Germania. Il champ da battaglia principal furmava la Germania dal Sid. A medem temp han gì lieu offensivas cunter il Reginavel talian ed il Ducadi da Warschau; ulteriuras acziuns militaras èn succedidas en la Dalmatia sco er en la Franconia e Saxonia. L’insurrecziun dal pievel principala ha gì lieu da la primavaira fin l’atun 1809 en il Tirol ed era drizzada cunter l’occupaziun bavarais-franzosa. Sullevaziuns pli pitschnas e cun damain influenza han er gì lieu en la Germania dal Nord.

Suenter avair pers pliras battaglias (Abensberg, Eggmühl) e cumbats disfortunads sper Regensburg, era l’armada da l’archiduca Karl sa retratga en la Boemia. Ils 13 da matg èn las truppas franzosas entradas a Vienna. En la Battaglia sper Aspern han ils Austriacs bain pudì impedir ch’ils Franzos avanzian; ma ulteriuras battaglias (Raab/Győr, Wagram) han necessità l’Austria da far il Contract d’armistizi da Znaim. Ils 14 d’october 1809 han l’Austria e la Frantscha concludì la Pasch da Schönbrunn. 

Uss furmava la Gronda Britannia, cun si’armada sin la Peninsla Iberica, il davos inimi da Napoleun sin il continent europeic. Las vias maritimas vegnivan dominadas da la flotta britannica, entant che la Frantscha empruvava da realisar la bloccada economica cunter l’Engalterra tras controllar tut ils ports da la terra franca europeica. 

Sco Sisavla Guerra da coaliziun (1812–1814) sa laschan denominar la Campagna militara en Russia e las guerras da liberaziun. A l’entschatta da la campagna da Napoleun cunter la Russia n’eran dentant betg anc participads tut ils partenaris da la Coaliziun da pli tard (Gronda Britannia, Russia, Prussia, Svezia, Austria e divers stadis pitschens da la Germania) sco adversaris da la Frantscha.

Ils 23 da zercladur 1812 ha la Grande Armée traversà la Memel cun radund 600 000 schuldads (da quai 150 000 da la Prussia, Austria, Baviera, da la Lia dal Rain e da la Svizra). Las truppas russas èn sa retratgas lunsch viaden en il pajais ed han laschà enavos terra arsa. Per Napoleun vegnivan las vias da refurniment entant pli e pli lungas; en pli eran ellas suttapostas ad attatgas da partisans. La Battaglia da Borodino (7 da settember) ha chaschunà grondas sperditas dad omaduas varts, ma n’ha betg purtà la decisiun. Er suenter ch’igl era reussì als Franzos d’occupar Moscau, ha zar Alexander I refusà da sa suttametter. En il fratemp eran grondas parts da la citad vegnidas sblundregiadas u arsas; en pli aveva la Russia pudì furmar novas truppas en vischinanza da la citad. Mez october ha Napoleun cumandà a si’armada la retratga. Da quel temp eran gia morts 275 000 da ses schuldads; ulteriurs 200 000 eran vegnids fatgs praschuniers. Las truppas restantas èn vegnidas sfurzadas da puspè sa retrair sur la ruta da Smolensk ch’era gia devastada. Adina puspè èn ils Franzos e lur alliads vegnids attatgads, uschia che l’armada dumbrava a la fin be pli radund 10 000 umens. Mez december 1812 è Napoleun returnà a Paris.
La Battaglia da Vitoria ils 21 da zercladur 1813 ha rut definitivamain la predominanza franzosa en Spagna. Ils Franzos èn stads sfurzads da sa retrair da l’autra vart da las Pireneas.

Er l’Austria e la Prussia han puspè cumenzà cun acziuns da guerra. Il matg 1813 han las battaglias sper Grossgörschen e Bautzen purtà success a la Frantscha; silsuenter èn las truppas da la Russia e da la Prussia percunter s’unidas ad ina strategia communabla ed han pudì prevegnir il zercladur ad in’ulteriura occupaziun da Berlin tras ils Franzos (Battaglia sper Grossbeeren). Alura è suandada l’uschenumnada Battaglia dals pievels sper Lipsia (16 fin 19 d’october 1813). Radund 210 000 Franzos e 310 000 alliads (Austria, Prussia, Russia e Svezia) èn fruntads in sin l’auter; varga 110 000 schuldads èn morts u vegnids blessads. Questa battaglia ha purtà la vieuta decisiva: Napoleun è stà sfurzà da sa retrair en Frantscha. En il Contract da Chaumont dals 9 da mars 1814 han ils alliads decidì da mai far la pasch cun Napoleun e da vulair reinstituir enstagl ils Bourbons sin il tron franzos.

Ils 31 da mars èn las truppas alliadas arrivadas a Paris. Napoleun ha demissiunà ils 6 d’avrigl. En il Contract da Fontainebleau è la pussanza dals Bourbons vegnida restabilida; Napoleun è vegnì bandischà sin l’insla Elba. Suenter la fin da l’era napolenica han las pussanzas victuras convocà il Congress da Vienna per restituir l’urden europeic d’avant la revoluziun (l’uschenumnada restauraziun).

L’onn 1815, durant ch’il Congress da Vienna era gia en plaina acziun, è Napoleun returnà or d’atgna iniziativa da ses exil ed è vegnì danovamain a la pussanza (Guvern dals tschient dis). Entaifer curt temp ha el reorganisà la "Grande Armée" e manà quella ad ina victoria en la Battaglia sper Ligny. Ma gia dus dis pli tard han ils alliads (Gronda Britannia, Pajais Bass e Germania) e la Prussia battì Napoleun definitivamain en la Battaglia sper Waterloo. Napoleun è vegnì bandischà per vita duranta sin l’insla britannica St. Helena.



</doc>
<doc id="11543" url="https://rm.wikipedia.org/wiki?curid=11543" title="Bukan">
Bukan

Bukan ha var 169'041 abitants ed è la segund pli gronda citad da la provinza da l'Aserbaidschan dal Vest. Ella sa chatta en il sid dal Lai d'Urmia sin in'autezza da var 1300 meters sur mar. La populaziun da Bukan consista da Curds. 94 % (1996) dals abitants èn muslims ed ina gronda part appartegna a la secta Sunni Shafi'i.

Il num ‹Bukan› deriva dal pled curd "bûk" che munta "spusa". 


</doc>
<doc id="11544" url="https://rm.wikipedia.org/wiki?curid=11544" title="Audrey Hepburn">
Audrey Hepburn

Audrey Hepburn ( *4 da Matg 1929 ad Ixelles/ Elsene, Belgia; + 20 da Schaner 1993 a Tolochenaz, Svizra; atgnamein Audrey Kathleen Hepburn-Ruston) era ina actura da derivonza engles-hollandesa e valeva els onns 1950 e 1960 tier ils impurtonts stars feminins. Per sias prestanziuns artisticas eis' ella vegnida premada denter auter cun igl Oscar, treis Golden Globes, in Emmy, dus Tony Awards ed il Grammy. Els onns pli tards da sia veta ha ella sededicau oravontut a sia lavur sco ambassadura extraordinaria per UNICEF.

Hepburn ei naschida 1929 sco Audrey Kathleen Ruston, feglia dil bancier engles beinstont Joseph Victor Anthony Ruston (1889 - 1980) e sia dunna hollandesa Ella Baroness van Heemstra (1900 - 1984) ella Belgia ed ha obteniu la naziunalitad englesa. (1) Il num da famiglia ei per pli tard vegnius midaus en Hepburn-Ruston, suenter ch' il bab da Audrey ha anflau il num Hepburn sin documents da ses antenats. (2) Hepburn haveva dus miez frars, Jonkheer Arnoud Robert Alexander Quarles van Ufford (1920 - 1979) ed Jonkheer Ian Edgar Bruce Quarles van Ufford (*1924) orda l' emprema letg da sia mumma cun il nobel hollandes Jonkheer Hendrik Gustaaf Adolf Quarles van Ufford. (3)
Cura ch' ella era sis jamnas ha ella survegniu talmein ferm tuoss tgaun, che la respiraziun ha calau si ed ella ha stuiu vegnir reanimada. Referiu a quei eveniment ha Hepburn detg pli tard: " Sche jeu scrivess ina biografia, entschavess jeu suandontamein: Jeu sun naschida a Brüssel, Belgia ils 4 da Matg 1929...e sun morta sis jamnas pli tard." (4)
Il bab ha bandunau la famiglia, cura che Audrey haveva sis onns (5) (6), ed ella ha piars mintga contact cun el. Per dus decennis pli tard eis ei vegniu tier ina revesida denter bab e feglia. Quei cun sustegn dalla Crusch Cotschna. Malgrad dalla relaziun emoziunalmein distanziada tier siu bab ha ella susteniu finanzialmein siu bab tochen tier sia mort. (7)
Naven da 1935 tochen 1938 ha Hepburn visitau ina scola da mattatschas a Kent, Engeltiara. Cura che la 2. Uiara Mundiala ei rutta ora, ha ella midau casa cun sia mumma e ses dus miez frars tier siu tat ad Arnheim en la Hollandia, nua ch' ella ha viu el Matg 1940 l' occupaziun tudestga che haveva entschiet. (8) Per mascar las ragischs britannicas da sia feglia ha la mumma midau siu num en Audrey Edda. Ella ha era smess il num dil bab e haveva num da quei temps Edda van Heemstra. (9)



</doc>
<doc id="11546" url="https://rm.wikipedia.org/wiki?curid=11546" title="Saxofon">
Saxofon

Il saxofon è in instrument e tutga, auter che ses corp metallic lascha supponer, tar la famiglia dals instruments a flad da lain, damai che ses tun vegn creà cun agid d'ina plattin or da lain.

Il saxofon è vegni inventà dal Beltg Adolphe Sax (atgnamain Antoine Joseph Sax) en l'onn 1840. En sia proposta da patenta argumentescha el sia invenziun cun la mancanza d'in instrument a flad da lain da l'autezza bassa che tuna armonius. L'emprim saxofon da Adolphe Sax era in instrument da bass en C. El concepiva il nov instrument dentant ordavant per las autezzas da vusch da sopran fin subcontrabass.

Il 1929 ha Henri Selmer surpiglià il lavuratori dad Adolphe Sax a Paris e daventava il possessur uffizial da ses dretg da patentas. Ils saxofons da Henri Selmer Paris, oravant tut il Mark VI, han en il fratemp stads da cult e tutgan tar ils products artisanalmain excellents.

Pir cun il success dal Jazz ha il triumf da quest instrument cun ses tuns variabels e si'extensiun dinamica cumenzà. Entant è il saxofon tar la musica da concert e saut in dals instruments populars e blers solists han fundà lur agen band u combo. 


</doc>
<doc id="11547" url="https://rm.wikipedia.org/wiki?curid=11547" title="Musica instrumentala muntogna da schons">
Musica instrumentala muntogna da schons

La musica instrumentala muntogna da Schons (MiMS) è ina societad da musica. Musicists dal entir Schons e conturns sa mettan mintga venderdi sera sin via a Donat per exercitar per il concert final il favrer. Il dirigent pensiunà Walter Stenz vegn mintga emna da Cabbiolo en il Schons per dar lecziuns da musica e per dirigar la MiMS. Ils ple giuven han 15 onns ed ils ple vegls èn gia pensiunads. La granda part dils musicists discurren Rumantsch ma pli e pli vegnan els dominà dal tudestg. Per in grand success al concert final sa chattan ils musicists duas dumengias al onn ensemen per exercitar pli intensiv.

Viadi
La MiMS è premurà da far mintga savund onn in viadi. Quest viadi è collià cun provas da musica e bler cun in pitschen concert a la fin. Il onn passà era la MiMS a Beatenberg al chantun da Berna. La han els passantà ina fin d'emna musicala ma era plain plaschair.


</doc>
<doc id="11548" url="https://rm.wikipedia.org/wiki?curid=11548" title="Che Guevara">
Che Guevara

Ernesto Rafael Guevara de la Serna, numnà Che Guevara u simplamain Che (* uffizialmain ils 14 da zercladur 1928, forsa gia ils 14 da matg 1928 a Rosario en Argentina; † ils 9 d'october 1967 a La Higuera en Bolivia) era in politicher marxistic, manader da guerilla sco era autur.

El era in manader impurtant ("comandante") da la armada dals rebels en la Revoluziun cubana durant ils onns 1956–1959 ed era sper Fidel Castro la pli impurtanta figura simbolica per la revoluziun. Guevara deriva d'ina famiglia burgaisa da l'Argentina. Gia durant ses studi da medischina ha el scrit differents diaris da viadi cun qualitad litterara, ch'èn era vegnids publitgads sco films. Differentas publicaziuns e pleds dad el han influenzà ils moviments revoluziunars ordaifer la Cuba. Sia vita e sias ideas, sco era il cult enturn sia persuna èn vegnids tractads a moda fitg varianta en differents films, cudeschs ed autras medias.

La revista americana "Time Magazine" l'ha nominà il 1999 tranter las 100 persunas da grond'influenza dal 20avel tschientaner. La fotografia da ‹Che› dad Alberdo Korda cun il titel "Guerrillero Heroico" vala sco pli enconuschenta illustraziun d'ina persuna.

Ils perdavants da Guevara eran burgais gronds argentins. Gia durant ses studi da medischina ha Guevara fatg differents viadis, ils quals el ha documentà cun diaris. Durant ses viadis ha el emprendì d'enconuscher la inegualitad economica e la malgiustia sociala en l'America dal Sid. A Guatemala ha el emprendì d'enconuscher si'emprima dunna. Ella era emploiada tar la regenza ed ha preschentà Guevara a differents activists politics. Suenter la cupitgada da la regenza mexicana entras ils USA è Guevara sa rendì a Mexico ed ha entupà là Fidel Castro.


</doc>
<doc id="11550" url="https://rm.wikipedia.org/wiki?curid=11550" title="Oxigen">
Oxigen

Oxigen es ün element chemic cun il symbol da elemaint O e il number ordinal 8. Il sistem periodic el positiunà in la seisavla gruppa principala. Oxigen es cun 48.9% il elemaint il plü frequent in la cruosta da terra.


</doc>
<doc id="11551" url="https://rm.wikipedia.org/wiki?curid=11551" title="Aluminium">
Aluminium

Aluminuium es ün element chemic cun il symbol da elemaint Al e il number ordinal 13. Il sistem periodic el positiunà in la terza gruppa principala. Aluminium es il elemaint il terz plü frequent in la cruosta da terra davò oxigen e silicium. Aluminium es um metal leiv da culur d'argent.

Aluminium es ün material relativ lom, resistent e lev. La densità da aluminium es 2700 kg/m³. La temperatura da luar es pro 660 °C, la temperatura da buglir pro 2470 °C.

Aluminium vain douvra per bleras applicaziuns. Exaimpels per applicaziuns sun:

</doc>
<doc id="11567" url="https://rm.wikipedia.org/wiki?curid=11567" title="Santa Coloma d'Andorra">
Santa Coloma d'Andorra

Santa Coloma d'Andorra, uffizialmain be Santa Coloma, è in lieu andorran ch'appartegna a la "parròquia" d'Andorra la Vella. L'onn 2009 dumbrava il lieu 2994 abitants.

Santa Coloma sa chatta èn vischinanza dal Gran Valira, var dus kilometers davent da la chapitala, Andorra la Vella.

Sco tar il rest da las parròquias èn las datas istoricas conservadas fitg generalas. Ins sa che Santa Coloma è vegnì barattà en il 10avel tschientaner da Borrell II per auters territoris en la Cerdanya ed en l'Alt Urgell, ch'appartegnevan a l'uvestg d'Urgell. El era l'oriunda parròquia da l'Andorra, quai tenor l'acta da consecraziun da la Seu d'Urgell (1007), nua che vegn menziunà "Andorra cum Sancta Columba".

L"'ensemble istoric da Santa Coloma" è vegnì proponì a l'UNESCO sco part dal patrimoni mundial. Sia descripziun tuna sco suonda:

La baselgia da Santa Coloma, cun ina nav singula ed in'apsida quadratica, è vegnida eregida tranter il 6avel e l'8avel tschientaner. Pli tard è il bajetg vegnì cumplettà cun in clutger en stil lumbard cun basa semicirculara (12avel tschientaner) ed in avantcorp (16avel-17avel tschientaner). A l'intern èn conservadas intginas da las picturas muralas dal ‹maister da Santa Coloma› ord la mesadad dal 12avel tschientaner. Er il maletg da la purschella "del Remei" dal temp enturn il 1200 ed il retabel baroc or dal 18avel tschientaner en laina da pliras colurs ch'è deditgà a la sontga Columba, la patruna da la baselgia, èn ovras protegidas.

Santa Coloma d'Andorra è la sedia de l'Arxiprestat d'Andorra. Là sa chatta la sedia da diversas instituziuns da la baselgia andorrana, sco per exempel la Caritas.

La Casa dels Russos ("tgasa dals Russ") u Torre dels Russos ("tur dals Russ") è in'abitaziun privata dissegnada da l'architect Cèsar Martinell. Ella è vegnida restaurada il 1997 tenor ils plans originals e vala sco exempel principal per l'architectura en granit. Ella è probablamain l'emprim bajetg d'in architect renumnà en l'Andorra. La chasa en stil modernistic cun elements dal moviment cultural catalan "noucentisme" è vegnì eregì sin il terren dal emigrant american Fiske Warren, l'associà dal qual era in fugitiv d'origin Russ da num Nicolas Popoff.

Il complex medieval dal Roc d'Enclar giascha sin ina collina, var 150 meters sur il vitg, al pè da la Serra d'Enclar. La part dal complex ch'è conservada il meglier è la baselga. Malgrà ch'ella è ditg vegnida bandunada ed è sballunada han las parts da la mirgalia ch'èn restadas sidretg e la documentaziun en fotografias veglias ed il material purtà a la glisch tar investigaziuns archeologicas permess da reconstruir fidaivlamain las parts sballunadas l'onn 1980. Dals spazis d'abitar e dal chastè ch'è vegnì construì en quest lieu èn sa conservads ils fundaments.


</doc>
<doc id="11570" url="https://rm.wikipedia.org/wiki?curid=11570" title="Reginavel dals Francs">
Reginavel dals Francs

Il Reginavel dals Francs u Reginavel francon ha existì tranter il 5avel ed il 9avel tschientaner. El è sa furmà en il territori enturn la chapitala dad Aachen en la regiun da cunfin odierna tranter la Germania, ils stadis dal Benelux e la Frantscha. Dal temp da sia pli gronda extensiun cumpigliava il Reginavel vastas parts da la Frantscha e da la Germania, il Benelux, la Svizra sco er parts da l’Austria e da l’Italia odierna e furmava il pli impurtant stadi successur da l’Imperi roman dal vest ch’era ì a fin il 476.

L’origin dal Reginavel dals Francs han furmà pliras stirpas guerrilas dals Germans dal vest ch’èn s’unidas en il decurs da la migraziun dals pievels. Suenter la fin da l’Imperi roman dal vest han las dinastias dals Merovings e Carolings manà quest Reginavel ad ina pussanza gronda. Gia vers la fin dal 7avel tschientaner èn ils Carolings, ch’eran da quel temp ils administraturs dals Merovings, sa fatgs valair politicamain; il 751 han els lura surprendì sezs la dignitad roiala. Il punct culminant areguard sia pussanza ed extensiun ha il Reginavel francon cuntanschì sut Carl il Grond (768–814). En il 9avel tschientaner è il Reginavel vegnì spartì. En l’ost è sa sviluppà il Sontg Imperi roman, en il vest la Frantscha da pli tard.

Dapi il quart tschientaner eran gruppas germanas sa chasadas sin il territori da l’Imperi roman sco "foederati", pia sco confederads cun ils quals l’Imperi aveva fatg in contract. Igl eran quai guerriers che battevan per l’imperatur, ma sut agens cumandants, e che vegnivan remunerads per lur servetschs tras il stadi roman. En il nordost da la Gallia èn sa stabilids uschia ils Francs che cumparan en funtaunas romanas a partir da ca. 250 sco "Franci". La fin dal quart tschientaner eran quests guerriers en servetsch cunter sblundregiaders che vulevan surpassar il cunfin dal Rain. Contestada è la dumonda co e cura che mercenaris germans èn sa sviluppads ad in pievel cun atgna identitad.

La stirpa dals Salis u Francs dal vest vegn menziunada da l’istoricher roman Ammianus Marcellinus che rapporta dal cumbat dal caesar roman Julian cunter ils Francs l’onn 358: «Suenter questas preparativas è el sa vieut cunter la gruppa dals Francs ch’ins numna per regla ils Salis; quels avevan gì avant pli lung temp l’impertinenza da sa domiciliar sin territori roman en la Toxandria [= il Brabant dal Nord odiern en la regiun da cunfin tranter il Pajais Bass e la Belgia].»

Il pli tard suenter la mort dal politicher e general roman pussant Flavius Aëtius il 454 han ils Romans pers pli e pli la controlla sur la Gallia. Ils Francs han tratg a niz questa situaziun ed en spezial il vacum ch’era sa dà suenter la fin da l’Imperi roman dal vest (476) per engrondir l’atgna sfera da pussanza. En la Gallia dal Nord aveva il cumandant roman Syagrius pudì defender ina part da l’anteriura provinza ch’era dentant isolada dal rest da l’Imperi (a partir dal 464). Il 486/487 han ils Francs dal vest sut Chlodwig I battì Syagrius e surpiglià il commando sur las truppas romanas restantas. Il gudogn territorial ha schlargià la sfera da pussanza dals Francs fin a la Loire.
Chlodwig, che duai esser stà in figl da Merowech e parentà cun l’anteriur "rex" Chlodio, era l’emprim be in da plirs warlords entaifer ils Francs dal vest. Grazia a sia victoria al èsi reussì d’eliminar ils ulteriurs reginavels parzials dals Francs e da furmar in reginavel unì german-roman sut egida dals Merovings. Tranter auter ha el battì ils rex Sigisbert da Cologna e Ragnacher ed er manà ils onns 496/506 cun success guerras cunter ils Alemans. Il 507 ha Chlodwig battì ils Visigots en la Battaglia da Vouillé ed als ha stgatschà praticamain da l’entir territori da la Gallia.

Il possess dals Romans bainstants ch’èn vegnids mazzads u stgatschads en rom da las guerras da conquista è vegnì en ils mauns dal regent francon. Uschia ha Chlodwig pudì finanziar ulteriuras campagnas militaras e rinforzar sia pussanza. Pass per pass è el daventà il pli grond possessur da terren. Tras donaziuns ha el lià auters nobels a sia persuna e stgaffì la dependenza funsila che dueva furmar – almain tenor la scienza pli veglia – il fundament dal feudalissem medieval. Ozendi è questa tesa dentant contestada fermamain. En il decurs dal temp è la posiziun dal rex francon sa midada pli e pli en quella d’in veritabel retg.
Organisatoricamain ha Chlodwig surpiglià per gronda part l’apparat administrativ roman da l’antica tardiva. Il coc da quel furmava – almain en il sid dal territori – la "civitas" che sa cumponiva d’ina citad e da ses conturn. Gia sut domini roman eran ils lieus principals da questas civitas daventads savens sedias episcopalas. Damai ch’ils uvestgs avevan surpiglià pli e pli bleras incumbensas administrativas è Chlodwig sa stentà d’als gudagnar per ses interess. Sut l’influenza da la Burgognaisa Chrodechild duai Chlodwig, ch’era avant pajaun u arian, esser sa convertì al cristianissem catolic (l’onn 496/98 u 508). Quai al ha segirà il sustegn dals Romans cristians e fullà via a la convivenza tranter ils guerriers francons e la populaziun civila galloromana.

Vers la mesadad dal 6avel tschientaner è la fasa transitorica da l’antica tardiva ida a fin en la Gallia; il temp medieval tempriv ha cumenzà ch’è caracterisà definitivamain dal domini francon. D’ina vart han las autoritads localas (conts ed uvestgs) cumenzà a realisar a livel local las ordinaziuns da Chlodwig. Daspera al èsi reussì en rom da l’emprima sinoda dal Reginavel (511) da far valair in’influenza decisiva dal retg francon sin l’investitura dals uvestgs. Medemamain ha el empruvà da stgaffir ina legislaziun ecclesiastica unitara per il Reginavel francon. Suenter il 507 è sa sviluppada la Lex Salica, ina collecziun dal dretg (secular) dals Francs. La scienza pli nova na deducescha quel dentant betg pli dal vegl dretg german, mabain da la legislaziun romana da l’antica tardiva.

Suenter la mort da Chlodwig (511) è sia pussanza vegnida repartida sin ses quatter figls. Quai è succedì tenor il model da l’Imperi roman tardiv e betg – sco quai ch’ins pensava pli baud – a basa d’ina tradiziun germana. Chlodwig n’ha dentant betg schlià formalmain l’unitad dal Reginavel, uschia che ses successurs pudevan restituir quella da tut temp. L’onn 639 è mort Dagobert I, il davos Meroving da muntada pli gronda. A ses figl ha el bain surdà il Reginavel unì; la vaira pussanza era dentant en ils mauns da la vaiva da Dagobert e da l’administratur Aega.

Ils administraturs empruvavan uss pli e pli da surpigliar la pussanza. En in intermezzo ch’ha cuzzà ils onns 657 fin 662 è il figl da l’administratur Grimoald schizunt vegnì adoptà dal Meroving Sigibert III ed è uschia daventà regent. En la Battaglia sper Tertry (687) ha l’administratur da l’Austrasia (la part orientala dal Reginavel) Pippin II battì il regent legitim dal Reginavel unì ed ha stgaffì la basa per l’avanzament dals Arnolfings e Pippinids e pli tard dals Carolings. Suenter il nunsuccess da Grimoald n’ha Pippin dentant betg gì il curaschi da numnar sasez retg. Il pensar dinastic da l’antica tardiva, ch’attribuiva il dretg da regnar be ad ina famiglia, era anc memia preschent.

Il 714, suenter la mort da Pippin, èn proruts cumbats da pussanza. La finala dueva victorisar ses figl illegitim Karl Martell ch’è vegnì enconuschent per sia direzza e sia capacitad da sa far valair. Il nov regent steva davant gronds problems a l’intern ed er areguard la politica exteriura. Adina puspè han manaders da las veglias schlattas regentas empruvà da surpigliar la pussanza. La vieuta ha purtà l’onn 732: Ensemen cun ses inimi d’antruras, Eudo d’Aquitania, e sustegnì dals Langobards al èsi reussì da batter ils arabs muslims en las Battaglias da Tours e Poitiers. Quai al ha purtà l’admiraziun sco salvader da l’Occident. Er ils cumbats cunter ils Fris, Saxons, Bajuvars ed Alemans han gidà a segirar sia pussanza. Ultra da quai ha el sustegnì la lavur da missiun che l’uvestg Bonifatius ha inizià en questas regiuns. A partir dal 737, suenter la mort dal retg merovingic Theuderich IV, regiva el sulet sur il Reginavel dals Francs – sco ses bab ha er el fatg quai senza surpigliar formalmain il titel da retg. Tenor tradiziun francona ha Karl Martell repartì il Reginavel avant sia mort sin ses dus figls Karlmann e Pippin III.

Suenter che ses frar Karlmann è entrà en claustra, ha Pippin III regì sulet. Il 751 ha el fatg in’allianza cun il papat, ha destituì il davos retg merovingic Childerich III ed ha laschà unscher sasez sco retg tenor l’exempel dal Vegl Testament. Trais onns pli tard al ha papa Stefan II unschì ina segunda giada. En il Contract da Quierzy (754) ha Pippin empermess da surlaschar al papa l’anteriur exarchat roman oriental da Ravenna sco domini terrester (Donaziun da Pippin). Persuenter ha il papa legitimà ils Carolings sco retgs dal Reginavel dals Francs. Gia il 755 ha il papa dumandà il retg francon da tegnair si’empermischun areguard il domini papal. En tut ha Pippin manà duas campagnas militaras cunter ils Langobards e regalà al papa ils territoris conquistads. Uschia vala Pippin III sco fundatur dal stadi pontifical. Tar sia mort il 768 ha el surlaschà a ses dus figls Carl e Karlmann in reginavel che sa chattava en in ferm svilup politic ed economic.

Gia il 771 è Karlmann mort, uschia che Carl il Grond è daventà regent sulet. Tras il contract che ses bab aveva fatg, era er Carl obligà envers il papa. Damai ch’ils Langobards n’eran betg pronts da renconuscher la Donaziun da Pippin, ha Carl fatg guerra encunter els e conquistà l’onn 774 lur entir reginavel. Daspera han cuntinuà en l’ost las stentas da missiunar ils pievels cunfinants. Da muntada èn stadas en spezial las guerras cunter ils Saxons. L’onn 785 è lur retg Widukind sa suttamess al retg dals Francs; la guerra ha dentant cuntinuà fin il 804. Il 811 è vegnì fixà la Eider sco cunfin tranter il Reginavel francon ed il Reginavel danais. Cun quai è er stada terminada l’expansiun francona vers il nord.
Las numerusas guerras han accelerà la feudalisaziun, rinforzà ils ritgs ed augmentà il dumber da purs dependents. Da quest svilup è resultà ina concentraziun da pussanza e da possess en ils mauns dal retg e dals ducas. Er la baselgia ha pudì stabilisar sia pussanza. Vers anora ha Carl consolidà la pussanza statala cun drizzar en marcas da cunfin. Quellas servivan sco bastiuns per defender il Reginavel, ma er sco lieus da rimnada per guerras offensivas. Ils marches ch’administravan questas regiuns da cunfin èn vegnids dotads cun dretgs spezials; quai è resultà dal fatg che las marcas na faschevan betg directamain part dal Reginavel. En las marcas èn vegnidas erigidas fortezzas e domiciliada ina populaziun rurala pronta da sa defender. D’impurtanza speziala èn stadas las marcas en l’ost dal Reginavel, l’Avaria ("Marcha Orientalis") e la Marchia Carantana, en la regiun da las qualas sa dueva sviluppar l’Austria da pli tard ("Ostarrîchi").

Per rinforzar sia pussanza a l’intern ha Carl centralisà l’onn 793 la monarchia tras ina refurma administrativa. Il domini dal retg sa basava sin la curt, la dretgira roiala e la chanzlia. En las singulas parts dal Reginavel administravan conts ils bains imperials ("Pfalzen"). Quests conts sco er ils conts da las marcas vegnivan controllads tras mess roials. Medemamain sut Carl il Grond è Aachen daventà il palatinat roial ed il center dal Reginavel francon.

Il punct culminant da sia carriera ha Carl cuntanschì ils 25 da december 800 cura che papa Leo III al ha curunà a Roma en la baselgia da S. Peder sco imperatur roman. Tras quai era il Reginavel dals Francs daventà – sper l’Imperi bizantin ed il Califat dals Abbasids – la terza pussanza gronda.

Suenter avair regnà 46 onns è Carl mort il 814 ad Aachen. Ses figl Ludivic il Pietus è daventà – damai che ses dus frars eran morts il 810 resp. 811 – ses sulet successur sco imperatur. Tenor la tradiziun francona e sco Carl il Grond aveva previs il 806 en la Divisio Regnorum dueva l’ierta vegnir repartida. Ma Ludivic ha vulì impedir quai, damai che la dignitad imperiala valeva sco indivisibla. Perquai ha el relaschà il 817 l’Ordinatio imperi, tenor la quala mintgamai il figl vegl da l’imperatur dueva daventar ses successur. Confurm a quest princip ha Ludivic nominà ses figl Lothar sco cunregent. Betg il davos era quest’idea da l’unitad er influenzada da la baselgia; quella veseva l’unitad imperiala sco pendant tar l’unitad da la baselgia. Perquai ha la baselgia prendì partida per l’imperatur, cura che ses figls èn s’exprimids a favur da la divisiun da l’imperi. Dapi il 829 han questas tensiuns schizunt manà a conflicts militars tranter l’imperatur e ses figls. Il 830 han ils figls privà lur bab da la pussanza ed al han be laschà la funcziun d’in imperatur titular. Gia a partir dal 831/832 èn sa cristallisads svilups independents da las singulas parts dal Reginavel.

Suenter la mort da Ludivic (840) è Lothar I daventà imperatur, ma il 843 han ils frars decidì en il Contract da Verdun da divider definitivamain l’Imperi. Tras questa partiziun èn naschids trais novs reginavels:
Pli tard hai anc dà ulteriuras partiziuns, numnadamain la Divisiun da Prüm (855), il Contract da Mersen (870) ed il Contract da Ribemont (880). Tut questas divisiuns han pertutgà il Reginavel central: Cun la Divisiun da Prüm ha Lothar I repartì il Reginavel central sin ses figls. Suenter la mort prematura dals figls è l’anteriur Reginavel central vegnì attribuì en il Contract da Meersen a Carl il Chalv e Ludivic il Tudestg. Carl il Chalv ha empruvà senza success da prender possess da l’entir territori da l’anteriur Reginavel central; sinaquai è vegnì attribuì en il Contract da Ribemont la part settentriunala da la regiun Lotharingia al retg ostrofrancon Ludivic III. A partir dal quel mument è il cunfin tranter il Reginavel dal vest e quel da l’ost restà durant l’entir temp medieval pli u main senza midadas.

Suenter la mort dals retgs Ludivic III (882) e Carloman/Karlmann (884) è il retg ostrofrancon Carl III stà fin l’onn 888 il davos imperatur dal Reginavel (re-)unì (cun excepziun da la part inferiura da la Burgogna). Silsuenter dueva il conflict latent pervi da l’attribuziun da singulas parts da l’anteriur Reginavel central cuntinuar – sco uschenumnada ostilitad d’ierta – sur tschientaners ed engrevgiar la relaziun tranter ils stadis successurs Germania e Frantscha fin en il 20avel tschientaner.

Cun excepziun da la curta perioda surmenziunada sut Carl III (885–887) n’è l’unitad dal Reginavel mai pli vegnida restabilida. Las singulas parts han sviluppà atgnas isanzas ed atgnas linguas ed èn daventadas stadis independents. Per in temp han ins anc discurrì d’in Reginavel francon da l’ost e d’in dal vest, ma in tschientaner pli tard è er quest renviament a las ragischs communablas svanì.

Dal vegl Reginavel dals Francs dueva be la part dal vest mantegnair il num France/Frantscha. En la part da l’ost, la Germania da pli tard, dueva percunter sa sviluppar il Sontg Imperi roman ch’ha manà vinavant la tradiziun da l’imperialitad romana. Là ha in ducadi cun num Franconia betg pudì sa far valair durant il temp medieval tempriv ed è vegnì dividì. Percunter è il num restà preschent fin oz en la denominaziun da la regiun Franconia (Franken, Frankenland) che cumpiglia parts dals stadis federativs Baden-Württemberg, Baviera, Turinga e Hessen. Il term francon/Fränkisch designescha plinavant ina gruppa da dialects tudestgs (Niederfränkisch, Mittelfränkisch, Rheinfränkisch, Südfränkisch ed Ostfränkisch).

La gronda part da la populaziun en il Reginavel francon fascheva il pur u appartegneva a la fameglia purila. En vastas parts da la Gallia na devi naginas citads; quai era gia stà uschia dal temp dals Romans. En il sid dal Reginavel han percunter existì vinavant cumplexs romans empitschnids che furmavan il center administrativ da civitates che vegnivan manadas d’uvestgs u da comites (‹conts›).

En questas regiuns dal sid dominava la populaziun galloromana. Qua n’han ils dialects germans dals guerriers francons betg pudì fitgar pe. En il nord dominavan percunter la lingua e la moda da viver francona. Ierarchicamain sa cumponiva la societad francona da la vasta populaziun citadina e rurala, sur la quala sa chattava ina pitschna noblezza, numnada ‹ils gronds›.

La moda da viver da la populaziun purila era liada fermamain al lieu. La cultura materiala era pli simpla che dal temp da l’Imperi roman e leger e scriver saveva medemamain ina pli pitschna cumpart da la populaziun che pli baud. Sco vias da colliaziun existivan per regla sulettamain quellas ch’ils Romans avevan erigì. Il dumber da la populaziun en il Reginavel dals Francs è grev da stimar. En la part germana dal nord muntava ella probablamain radund 2 milliuns abitants; la part galloromana era populada in pau pli spessamain.

Suenter il collaps da l’Imperi roman occidental han guerriers dals rexs francons surpiglià ina part dals bains signurils; l’autra part da las latifundias è restada en ils mauns dals possessurs galloromans. I n’è betg enconuschent dal tuttafatg, co ch’è succedida la transfurmaziun da l’economia e da la societad da l’antica tardiva. Il process è en mintga cas stà bundant pli cumplex che quai che la scienza ha supponì sur lung temp. Detagls enconusch’ins pir a partir dal temp carolingic: ils famegls e las fantschellas che vivevan sper il bain puril cultivavan la terra dal signur. Els na vegnivan betg pajads cun munaida, mabain cun dar albiert e dunsena. Ils mastergnants producivan la vestgadira e las armas. Ils pli povers avevan da prestar servetsch armà. Tgi che pudeva pajar tribut vegniva relaschà a chasa.

Tar ils purs sco part dominanta entaifer la populaziun rurala vegnivan differenziads en il temp medieval differents stadis giuridics. I deva ils libers, ils mez libers ed ils betg libers; pli tard han ins anc differenzià tranter servs e dependents.

Er tar la noblezza sa tractavi oriundamain be da purs gronds cun in vast possess da funs, numnà allodi. Las persunas liadas al bain sco er famiglias dependentas eran suttamess ad in dretg signuril extendì. Ina situaziun cumparegliabla aveva gia existì en la societad romana da l’antica tardiva. Er qua dirigivan ils gronds proprietaris da terren latifundias che vegnivan cultivadas da purs dependents e da mastergnants. Quests purs eran liads a la terra ch’els cultivavan e na pudevan betg ir davent. Da questas duas ragischs, la romana e la francona, è sa sviluppà il domini feudal dal Reginavel dals Francs.

Quest sistem economic è sa derasà en tut las parts dal Reginavel, er en quellas ch’èn vegnidas conquistadas pir enturn il 800. La signuria feudala sa cumponiva da nobels, claustras, uvestgs e dal retg ch’era da quel temp il pli grond possessur da funs. Ils purs ch’eran suttamess ad in tal domini na lavuravan per gronda part betg a moda independenta, mabain stuevan servir sin il funs dal possessur. Il domini feudal è daventà uschia il crap da fundament da la structura economica e sociala dal temp medieval.

Sco signurs feudals eran en funcziun durant il temp carolingic nobels, uvestgs ed avats. Il pur dependent dal temp medieval na pudeva betg sa schliar dal domini feudal senza lubientscha da ses patrun. El aveva da lavurar per quel e da pajar regularmain tribut, per regla en furma d’ina cumpart da la racolta. Ma er il signur stueva ademplir sias obligaziuns. El aveva da garantir a ses subdits protecziun cunter attatgaders e da prender vendetga en num da quels, sch’els vegnivan per la vita. Medemamain aveva il signur da porscher succurs, per exempel en cas da malsogna, incendi u nauscha racolta. Entaifer ses territori d’administraziun exequiva il signur plinavant la funcziun d’in mediatur e derschader e pudeva sentenziar la persuna ch’aveva rut la pasch.

Il domini feudal sa divideva en pliras parts. Tut tenor grondezza dal bain eran avant maun ina baselgia, divers lavuratoris (fravgia, lavuratori da tgirom, cusunzaria, lavuratori da roder, tenscharia, lavuratori da chalger e.a.), ina bieraria, in mulin ed ina torclera. Dals funs vegniva la gronda part messa a disposiziuns als subdits. Ina part dal terren tegneva il signur dentant per sai; perquai stuevan ils purs s’occupar da questas surfatschas, avant ch’els pudevan elavurar l’agen funs.

Sper ils subdits devi fameglia che n’elavurava betg agen funs, mabain serviva da tut temp al possessur da terren. Questas fantschellas e famegls vivevan per regla sin il bain tributar u directamain sper quel.

Ils purs dependents e la fameglia cumpigliavan bain la pli gronda part da la populaziun; daspera devi dentant en il Reginavel dals Francs anc duas ulteriuras classas da purs: ils purs da tschains ed ils purs dal retg u libers. 

Ils purs da tschains na stuevan betg lavurar sin il terren dal signur, mabain pudevan impunder tut il temp da lavur sin l’agen funs. Els eran dentant obligads da pajar tributs al signur feudal, per che quel als protegia. En il decurs dal temp è questa classa sa diminuida e vers la fin dal Reginavel francon (enturn l’onn 900) na sa differenziava ella strusch pli dals purs dependents.

Ils purs dal retg u libers n’avevan nagin signur feudal sur els auter ch’il retg. Tar questa classa sa tractavi per regla da commembers dal pievel dals Francs. Il retg als pudeva clamar sut las armas; alura avevan els da servir en l’armada sco infantarists. A tals purs avevan ils retgs francons savens surdà novs possess territorials ch’els avevan conquistà en Gallia. Carl il Grond ha er installà tals purs en la Saxonia per gidar a stabilir il domini francon.

Il retg pudeva regalar vinavant in tal possess ad in’autra persuna, per exempel ad ina claustra u ad in auter vasal. En quest cas perdevan ils libers pass per pass lur dretgs e daventavan subdits dal nov possessur.

I deva dentant er cas, nua che libers sa suttamettevan voluntarmain ad in signur feudal. Il motiv pudeva esser l’impovriment, daivets tar in signur u l’incapacitad da manar vinavant il bain. Ma savens succediva quest pass er, per mitschar da l’armada. Cun il temp eri numnadamain daventà la regla che purs subdits n’eran betg obligads da prestar servetsch militar.

Vers la fin dal temp medieval tempriv è vegnì decretà en diversas parts da la Frantscha e da la Germania che nagin abitant dal pajais possia esser liber. Mintga pur stueva pia esser suttamess ad in signur feudal, u sco pur dependent u sco famegl.

En il decurs dals tschientaners è il dumber da las claustras sin l’intschess dal Reginavel s’augmentà fermamain. Dapi l’emprim retg carolingic e l’operar da l’uvestg Bonifatius han pli e pli bleras claustras surpiglià l’urden da son Benedetg. Benedetg da Nursia aveva fixà il 530 il cumportament e la convivenza dals muntgs en sia claustra sin il Montecassino sper Napoli. Quest urden è alura daventà la directiva per praticamain l’entir urden monastic en l’Europa.

Per la vita sco muntg u mungia sa decidevan en emprima lingia quels e quellas che vulevan sa retrair da l’orientaziun vers il mund per sa deditgar al servetsch per Dieu. I deva dentant anc auters motivs per entrar en claustra, per exempel era garantì là in provediment economic suffizient. Ils muntgs sa rimnavan tschintg giadas durant il di e duas giadas durant la notg en baselgia per far oraziun e chantar ils psalms. Er durant las tschaveras prelegeva mintgamai in muntg or da las scrittiras dals sontgs. Ils vuts monastics scumandavan da maridar e d’avair uffants. Ils muntgs duevan viver en povertad ed esser obedaivels a l’avat. Tut quai dueva gidar il muntg a pudair s’orientar exclusivamain vers Dieu.

Esser inactivs valeva sco putgà, perquai pretendeva l’urden monastic ch’ils muntgs duain lavurar e leger pliras uras per di. Tut quai ch’ins duvrava per viver vegniva producì en claustra. Ina part dals muntgs lavurava sin il funs, ina part en l’iert da la claustra. Auters muntgs eran activs sco copists e scrivevan giu pergiaminas u entirs cudeschs or da las bibliotecas claustralas. En emprima lingia eran quai scrittiras cristianas, ma per part èn er vegnids copiads auturs seculars sco Titus, Caesar u Vergil. A partir dal 6avel tschientaner hai dà sper las claustras da muntgs emprimas claustras da dunnas. Las mungias na lavuravan betg sin il funs, mabain per ordinari en iert.

En il Reginavel dals Francs èn las claustras savens vegnidas dotadas cun vasts bains funsils, uschia ch’ellas han pudì sa sviluppar a dominis feudals pussants. Grondas claustras occupavan famegls che lavuravan sco mastergnants. Ma er la noblezza profitava da las claustras per plazzar là figls u figlias ch’els n’avevan betg pudì dar en lètg a moda cunvegnenta. Savens eran perquai ils avats e las abadessas da provegnientscha nobla. 

Dapi il temp carolingic n’era il retg betg mo il chau dals purs e da la noblezza, mabain dominava er ils avats ed uvestgs en il Reginavel. En pli era el per lunschor il pli grond possessur da terren. En blers territoris aveva el installà nobels en funcziun da conts; quest titel als legitimava sco substituts dal retg. Tar lur incumbensas tutgavan la surveglianza dals bains roials, la recrutaziun da forzas armadas e l’incassament da las diversas taglias. Sin intgins dals bains pli gronds han ils retgs carolingics laschà eriger gronds edifizis da crap, ils uschenumnads palatinats (dal latin palatium, tudestg: Pfalz). Tut ils bains roials avevan da sbursar lur surpli al proxim palatinat. Quests centers administrativs vegnivan mintgamai dirigids d’in cont palatin.

Il retg na residiava oriundamain betg en ina chapitala, mabain girava cun sia curt da palatinat tar palatinat. Per l’ina eri pli simpel da proveder en questa moda la suita, per l’autra pudeva il retg marcar uschia preschientscha en tut il Reginavel. Damai che l’infrastructura e l’administraziun antica eran idas en decadenza, era quai necessari a l’entschatta per pudair exequir la controlla sur dal pajais. Da la servitid faschevan part in chombrer ch’administrava il stgazi roial e las entradas sco er il marschal che cumandava la guardia roiala. Medemamain era preschent in spiritual che manava la chanzlia. El prelegeva al retg las brevs d’auters regent u d’uvestgs, scriveva las respostas e preparava ils documents ed acts roials. Il retg sez na saveva per il pli betg leger. Er Carl il Grond cumplettava be ses monogram cun in stritg per declerar ses documents sco valaivels.

"Monografias/survistas"

"Artitgels en lexicons"

"Monografias/survistas"

"Artitgels en lexicons"

"Monografias/survistas"

"Artitgels en lexicons"



</doc>
<doc id="11595" url="https://rm.wikipedia.org/wiki?curid=11595" title="Café">
Café

Café (tirc "kahve" da l’arab ‏قهوة‎ "qahwa" ‹bavronda stimulanta›, sa basond sin il num da la regiun d’origin Kaffa) è ina bavronda chauda da colur naira che cuntegna cafein e ch’ha in effect psicotrop. La bavronda vegn gudagnada da la fava da café (vul dir dals sems dals fritgs da la planta da café) che vegn brassada e mieuta. Tant il grad da brassada sco da mieuta varieschan tut tenor moda da preparaziun. Café cuntegna il vitamin niacin. Las denominaziuns ‹Bohnen› e ‹Bohnenkaffee› (ch’èn er vegnidas surpigliada en il rumantsch sco ‹fava› e ‹café da fava›) èn adattaziuns etimologicas popularas dal term arab ‏بن‎ "bunn" che munta ‹fritg da la planta da café›. Quests terms na signifitgan pia betg che la planta da café saja parentada cun las plantas da fava (leguminosas). Er la segunda interpretaziun dal term ‹Bohnenkaffee› sco ‹café entir› maina en errur; la denominaziun sa referescha numnadamain a la purezza dal product e duai gidar a differenziar café per propi da ses surrogats (producids or da cicoria, malt d’ierdi e.a.).

La fava da café vegn gudagnada dals fritgs da cros da differentas spezias da plantas da la famiglia da las Rubiaceae. Las duas spezias las pli impurtantas èn "Coffea arabica" (café arabica) e "Coffea canephora" (café robusta), mintgamai cun bleras sorts e varietads. Tut tenor sort e lieu da cultivaziun datti differents grads da qualitad. Il café vegn cultivà oz en tut il mund en varga 50 pajais.

Il 1671 ha Antonius Faustus Naironus perpetnisà en ses cudesch "De saluberrima potione cahve" la legenda la pli derasada en connex cun la derivanza dal café. Sco quai ch’el raquinta, duain pasturs en il reginavel da Kaffa, situà en il sidvest da l’Etiopia odierna, avair constatà in effect vivifitgant d’ina planta cun fritgs cotschens sin las chauras: ils animals ch’avevan maglià da questa planta currivan enturn fin viaden la notg, entant che las chauras ch’avevan pasculà en in auter lieu eran daditg stanclas. In pastur abessin cun num Kaldi duai er avair sagià ils fritgs da questa chaglia e constatà vi da sai il medem effect. Muntgs d’ina claustra vischinanta hajan sinaquai preparà in’infusiun da quests fritgs. Quai als haja pussibilità da restar ditg alerts e da far oraziun e discurrer fin tard viaden la notg. Autras funtaunas raquintan ch’il pastur haja spidà ils fritgs crivs nunmangiabels en il fieu; l’odur aromatica che saja sortida haja fatg nascher l’idea da brassar ils fritgs. 

Independentamain da la dumonda, quant vardaivlas che questas legendas èn, vegn supponì che la regiun Kaffa saja il lieu d’origin dal café. Là vegn el numnadamain gia menziunà en il 9avel tschientaner. Da l’Etiopia è il café probablamain arrivà en il decurs dal 14avel tschientaner cun commerziants da sclavs en l’Arabia. Brassà e consumà al han ins là probablamain pir vers la mesadad dal 15avel tschientaner. La cultivaziun da café ha purtà a l’Arabia ina posiziun da monopol. Il center commerzial furmava la citad da port Mocha, er numnada Mokka, che furma la citad Al-Mukha odierna, situada en il Jemen.

La moda da preparaziun derasada en l’Etiopia è probablamain l’originara: suenter avair brassà la fava en ina gronda padella da fier vegn quella mieuta u pisada en il murter. La muliziun fan ins alura buglir cun aua e zutger en l’uschenumnada "jabana", in vasch da terracotga en furma d’ina caraffa. Silsuenter vegn il café servì en pitschens cuppins.

In term ‹café› sa laschà deducir da l’arab "qahwa" che po signifitgar tant café sco vin. Sur la varianta tirca "kahve" è il num arrivà en il talian (caffè) e pli tard en il franzos (café). Da questas variantas è il pled arrivà en las ulteriuras linguas da l’Europa.

En il decurs dal 16avel tschientaner è il café arrivà en l’Imperi dals Safavids en la Persia ed en l’Imperi osmanic. Enturn il 1511 èn vegnids endrizzads ils emprims cafés a Mecca. Pervia d’in scumond sever da consumar café han quels dentant puspè stuì vegnir serrads per in temp. A Cairo è la bavronda documentada l’emprima giada il 1532; daspera è ella er sa derasada en la Siria ed en l’Asia Minura. In grond svilup hai dà suenter il 1538, cura che l’Imperi osmanic ha annectà il Jemen e la costa africana opposta. Il 1554 è lura vegnì avert l’emprim café en la chapitala Istanbul – er qua suenter opposiziun vehementa da vart dal clerus islamic e da las pussanzas statalas. Murad III ha relaschà vers la fin dal 16avel tschientaner in scumond da baiver café; Murad IV ha laschà destruir ils cafés e persequitar persunas che na sa tegnevan betg vi dal scumond. Da là davent eran ils cafés savens zuppads davos la fatschada d’in barbier u d’in auter affar. La renconuschientscha definitiva dal café entaifer l’Imperi osmanic è succedida pir il 1839 en rom da la politica da refurma numnada Tanzimat.

Il medi dad Augsburg Leonhard Rauwolf ha gia gì chaschun il 1573 ad Aleppo da sagiar il café e descriva quel il 1582. Ulteriuras infurmaziuns davart il café èn arrivadas en l’Italia il 1592 tras Prospero Alpino. L’onn 1645 devi cafés a Venezia, il 1650 ad Oxford ed il 1652 a Londra. En Frantscha èn suandads cafés a Marseille (1659) ed a Paris (1672/1689). A Vienna ha l’emprim café avert il 1685; en Germania èn documentads emprims cafés a Bremen (1673), Hamburg (1677), Regensburg (1686), Leipzig (1694) e Berlin (1675/1721).

En il 17avel tschientaner è la planta da café sa derasada en las colonias ollandaisas sco Java ed ha segirà als Ollandais la posiziun predominanta sin il martgà da café. Cumbain ch’il café era oriundamain relativamain char, ha quel gia baud cumenzà a sa derasar en pli vastas parts da la societad. L’import dal café e sia regulaziun èn uschia daventads facturs impurtants entaifer il sistem economic dal mercantilissem derasà da quel temp. Uschia ha per exempel Friedrich il Grond scumandà l’import ed il commerzi privat cun café, pli tard eri schizunt scumandà a privats da brassar café. Be il stadi prussian dastgava martgadar cun café, quai che dueva emplenir la cassa statala. Ma l’effect è be stà in augment da la cuntrabanda cun fava da café. Er ‹savuraders da café› statals, che duevan scuvrir brassarias da café illegalas n’han betg purtà il niz giavischà. Damai che la cuntrabanda creschiva ad in crescher e donnegiava l’economia publica, è il scumond vegnì abolì il 1787.

Oriundamain eran las plantas da café be derasadas en l’Africa ed en l’Arabia. Ma gia baud èn ins vegnì sin l’idea da las plantar e cultivar er en autras regiuns adattadas. L’emprima plantaziun ordaifer l’Africa e l’Arabia è succedida tras van Hoorn, il guvernatur da l’India ollandaisa il 1690 (tenor autras funtaunas gia il 1658) a Ceylon ed il 1696 (ni 1699) sin l’insla Java. Las plantas ch’ins ha duvrà per questas emprovas derivavan da l’Arabia. Da questas novas plantaschas èn plirs exemplars arrivads il 1710 en l’Europa, nua ch’ins las ha cultivà en plirs curtins botanics, per exempel ad Amsterdam.

Il 1718 han ils Ollandais purtà il café a Surinam, il 1725 ils Franzos a Cayenne, il 1720/1723 a Martinique ed il 1730 a Guadeloupe. Tras ils Portugais èn emprimas plantas da café arrivadas il 1727 en Brasilia. Vers la fin da 18avel tschientaner tutgava il café gia tar las plantas da cultura las pli derasadas en las Tropas. 

Sin las plantaschas da café latinoamericanas e caribicas eran engaschads – fin a l’aboliziun da la sclavaria – per gronda part sclavs africans. Las relaziuns da viver dals plantaders da café en l’India da l’Ost ollandaisa ha l’autur Eduard Douwes Dekker descrit il 1860 en ses roman "Max Havelaar". Quest’ovra plain critica sociala vala fin oz sco simbol cunter l’explotaziun dal Terz Mund tras l’Europa bainstanta. 

Las plantas da café appartegnan tuttas al gener botanic "Coffea" entaifer la famiglia Rubiaceae. Per gronda part vegnan cultivadas las spezias "C. Arabica" (café arabica) e "C. Canephora" (café robusta) che derivan tuts dus da l’Africa; be ina pitschna part da la producziun sa reparta sin ils geners "C. liberica" e "C. Excelsa".

Tar las plantas sa tracti da chaglias che pon vegnir fin 4 m autas (en las plantaschas vegnan ellas dentant tegnidas pli curtas). Suenter 3 fin 4 onns porta la planta l’emprima giada abundantamain fritg, a partir d’ina vegliadetgna da radund 20 onns sa reducescha la producziun.

Las flurs èn da colur alva, ils fritgs madiran entaifer 6 fin 8 mais ("C. Canephora") resp. 9 fin 11 mais ("C. Arabica"). En quest temp madiran fritgs da cros che midan lur colur da verd sur mellen al cotschen. Ils dus sems cuntegnids en il fritg furman la fava da café. Ils dus favs èn separadas tras pliras pels da la pulpa dal fritg ch’als circumdescha.

Radund 60 % da la producziun mundiala è d’attribuir al café arabica. Questa sort, che cuntegna be la mesadad dal cafein da la robusta, vegn apprezià surtut pervia da ses aroma. La robusta che cumpiglia radund 36 % da la producziun mundiala sa differenziescha opticamain tras sia crenna guliva (entant ch’il fav da l’arabica ha ina crenna velada). Ils producents stiman questa sort en spezial pervia da sia robustadad ed il temp da madiraziun ch’è pli curt.

L’excelsa vala sco raritad ed è vegnida scuverta pir il 1904 al Lai da Tschad. Da tut las plantas da café è ella la pli ferma e resistenta; ella sa sviluppescha er sin terrens pli sitgs e porta bun fritg er durant onns maghers. Tuttina cumpiglia sia cultivaziun be radund 1 % da la producziun mundiala.

Ils ulteriurs 3 % sa repartan sin differentas sorts ch’èn economicamain da pitschna muntada, sco per exempel "Stenophylla" e "Liberica" (Africa dal Vest) u "Maragogype" (Mexico e Nicaragua). Per part vegnan dentant producids cun questas sorts cafés exquisits, sco l’enconuschent ‹Highland Coffee› che vegn gudagnà a Sierra Leone da la "Stenophylla" cultivada sin in’autezza da fin 700 m s.m.

Plantas da café dovran in clima equilibrà senza temperaturas extremas e senza memia bler sulegl u chalur. La temperatura media adattada munta a 18 fin 25 °C; il maximum na duess betg surpassar 30 °C, il minimum betg restar memia savens sut 13 °C. Temperaturas sut nulla na supportan las plantas da café insumma betg.

Il consum d’aua annual munta a 250 fin 300 mm. Per pudair cultivar plantas da café dovri pia regiuns cun precipitaziuns annualas da radund 1500 fin 2000 mm. Sche quellas muntan be 1000 mm ad onn vegn sauà; regiuns cun precipitaziuns sut 800 mm ad onn n’èn betg adattadas per plantaschas da café. Il terren sto esser profund e humus.

Resguardond questas pretensiuns da la planta, giaschan ils territoris da cultivaziun en las regiuns tropicas sin in’autezza da 300 fin 800 m s.m. (Robusta) resp. da 600 fin 1200 m s.m. (Arabica). Cafés cultivads en regiuns muntagnardas èn d’ina qualitad tut speziala.

Tradiziunalmain vegnivan las plantas da café cultivadas en la sumbriva da grondas plantas circumdantas. Questa metoda garantiva in bun equiliber ecologic. Il temp da madiraziun è dentant pli lung e per hectara sa laschan uschia cultivar pli paucas plantas da café. Perquai han blers purs da café cumenzà a transfurmar lur plantaschas en monoculturas sut tschiel avert. Ils pretschs sbassants dal martgà mundial e la crisa da café han anc accelerà quest process. Studis mussan dentant che questa metoda da cultivaziun intensiva ha effects ordvart negativs sin la biodiversitad.

Bler main problematica ord vista da l’ambient è la cultivaziun ecologica da café. Quella scumonda per exempel da duvrar pesticids e pretenda a medem temp mesiras cunter l’erosiun dal terren. Plinavant po la cultivaziun biologica gidar a stabilisar las entradas dals purs da café, sco quai che mussa l’exempel da Chiapas (Mexico). Il 2010 èn vegnids cultivads radund 6,5 % da la producziun da café mundiala tenor criteris ecologics. Bundant 90 % da questas surfatschas èn situadas en ils trais stadis Peru, Mexico ed Etiopia.

Racoltà vegn ina giada l’onn, en tschertas regiuns er duas giadas l’onn. En il nord da l’equator è il temp da racolta situà tranter il fanadur ed il december; en il sid tranter l’avrigl e l’avust. En vischinanza da l’equator po vegnir racoltà durant tut las stagiuns. Il temp da racolta dura 10 fin 12 emnas, damai ch’ils fritgs vi d’ina singula planta na madiran betg tuts il medem mument. Racoltar a maun dat la meglra qualitad, damai ch’i vegnan mintgamai clegids be ils fritgs madirs. Questa metoda vegn per il pli applitgada tar il café arabica. Tar l’uschenumnà ‹stripping› vegnan tut ils fritgs prendids giu en ina, saja quai a maun u cun agid da maschinas; silsuenter po la qualitad vegnir megliurada tras zavrar ils fritgs madirs dals main madirs. Questa metoda che spargna lavur vegn applitgada tar la producziun da café robusta, en la Brasilia ed en l’Etiopia per part er tar la producziun da café arabica che vegn silsuenter elavurà a moda sitga (cf. chapitel elavuraziun). 

La racolta da café betg elavurà munta en media a 680 kg/ha. Questa cifra po dentant variar tut tenor la metoda da plantar e da racoltar. En l’Angola munta la media 33 kg/ha, a Costa Rica 1620 kg/ha, tar novas plantaschas en la Brasilia schizunt 4200 kg/ha. Per gudagnar in satg da 60 kg café criv dovri en media la racolta da radund 100 plantas (café arabica).

L’elavuraziun da café – da la racolta fin al product ch’è pront per vegnir consumà – enconuscha dus pass d’elavuraziun: la producziun da café criv, che succeda per regla al lieu da racolta, ed il process da brassar café ch’ha savens lieu pir en il pajais da destinaziun.

Per gudagnar café criv vegn il fav liberà da la pulpa dal fritg e da las palletschas ch’al circumdeschan. Quai po succeder a moda sitga u bletscha. Café robusta e café arabica da la Brasilia e da l’Etiopia vegnan gudagnads cun agid la metoda sitga; en ils ulteriurs lieus vegn producì café arabica tenor la metoda bletscha che dat in café da pli auta qualitad.

Tar la metoda sitga vegnan ils fritgs da la planta da café (che vegnan er numnads ‹tschareschas da café›) rasads ora e vieuts da temp en temp. Entaifer 3 fin 5 emnas croda la cumpart da l’aua en il fritg da 50 fin 60 % a 12 %. Silsuenter vegnan la paletscha sitga e la pulpa sitga allontanadas a moda mecanica.

Cun l’elavuraziun da bletsch vegn sche pussaivel cumenzà entaifer 12 fin 24 uras suenter la racolta. L’emprim vegnan ils fritgs lavads e mundads, silsuenter vegnan la paletscha dal fritg e la pulpa squitschads davent cun agid d’ina apparatura speziala. I suonda in process da fermentaziun che gida a lumiar la paletscha da pergiamina che circumdescha il fav. Suenter 12 fin 36 uras vegn la fava puspè lavada ed è uss pronta per vegnir sientada (al sulegl u cun agid d’aria chauda) fin che la cumpart d’aua en il fav è crudada sin ca. 12 %. 

Per gudagnar in kilo café criv tenor la metoda bletscha vegnan duvrads radund 130 fin 150 liters aua. Cun la finamira da spargnar aua e tuttina cuntanscher ina qualitad superiura a quella da l’elavuraziun sitga, è er s’etablida ina metoda mez sitga: Ils emprims pass èn ils medems sco tar la metoda bletscha; enstagl da fermentar la fava, vegn quella dentant sientada directamain e liberada en moda sitga da la paletscha restanta.

Suenter quests pass d’elavuraziun è il fav anc circumdà da la paletscha da pergiamina e da la pel d’argient ch’al circumdeschan. Cun spaletschar a zavrar la fava resulta il café criv (da colur verda fin brin clera) ch’è pront per vegnir transportà en tut il mund.

In café che vegn elavurà tenor ina metoda tut speziala è il Kopi Luwak da l’Indonesia. Quel vegn gudagnà dal luwak, ina sort mustaila, che maglia tschareschas da café ed excretescha la fava. Tras la fermentaziun en la beglia da l’animal vegnan extratgas da la fava substanzas amaras, quai ch’ha in’influenza positiva sin il gust dal café. Uschia è quest ‹café da giats›, sco ch’el vegn er numnà, sa transfurmà d’in café dals povers ad ina spezialitad tschertgada.

Cun brassar il café criv han lieu en la fava differents process chemics e fisicals. Tras quels vegnan libras las substanzas aromaticas e sa furman las qualitads specificas da mintga sort da café. Durant la procedura da brassar vegn la temperatura augmentada successivamain da 60 °C e fin a 200–250 °C. En la producziun industriala vegnan er utilisadas temperaturas da fin 550 °C per accelerar il process. Café d’auta qualitad cuntanschan ins cun eleger in café criv d’ina buna sort e da brassar quel sur lung temp a bassa temperatura. Tras questa metoda da brassada pon vegnir decumponids pli blers acids e furmadas pli bleras substanzas aromaticas.

Areguard la durada da la procedura da brassar vala la suandanta regla: café cler è plitost aschin, ma cuntegna pli paucas substanzas amaras; café brassà pli ferm gusta pli dultsch, ma a medem temp pli amar. Las brassadas usitadas èn: brassada clera (er numnada brassada sblatga u da chanella), brassada mesauna (brassada americana u d’ensolver), brassada ferma (brassada franzosa clera u brassada da Vienna), brassada dubla (brassada continentala u brassada franzosa), brassada taliana (brassada d’espresso), torrefacto (brassada cun agiunta da zutger, usitada oravant tut en Spagna; questa metoda da brassar reducescha tant ils acids sco la cumpart amara dal café).

Il café è ina da las pli impurtantas martganzias che vegn exportada dals pajais en svilup. Per intgins pajais, per exempel per il Timor da l’Ost, è il café schizunt il sulet product da commerzi da num. Il retgav tras la vendita da café variescha fermamain: da 14 milliardas dollars il 1986 (la summa da record insumma) è el crudà sin 4,9 milliardas l’onn da crisa 2001/2002. Questa uschenumnada Crisa da café ch’ha durà plirs onns ha gì consequenzas per ils producents da café en tut il mund. Tut ensemen èn engaschads radund 25 milliuns umans en la cultivaziun, la producziun ed il commerzi da café. Ensemen cun ils confamigliars pon ins stimar che radund 100 milliuns persunas en tut il mund vivan da la producziun da café.

En tut èn vegnids racoltads il 2011 8,46 milliuns tonnas café criv. Ils 20 producents ils pli gronds han producì 92,2 % da la producziun mundiala:

Dal café arabica ("Coffea arabica") existan radund diesch milliardas plantas, dal café robusta ("Coffea canephora") radund quatter milliardas. A quests dus geners sa laschan attribuir betg main che 98 % dal café che vegn producì. Il café robusta deriva per il pli da l’Africa dal Vest, da l’Uganda, da l’Indonesia e dal Vietnam, ma er da la Brasilia e da l’India. Café arabica vegn cultivà surtut en l’America Latina, en l’Africa da l’Ost, en l’India e Papua-Neuguinea. Radund 70 % dal café vegn producì en manaschis pitschens.

Ils pli gronds consuments da café (en cifras absolutas) èn ils Stadis Unids, la Germania, la Frantscha, il Giapun e l’Italia. Il 2003 han ils Stadis Unids consumà 1.216.477 tonnas café. Repartì sin tut ils abitants dal pajais correspunda quai ad in consum da 1,8 cuppins da café a di. 

Ils pajais cun il pli aut consum per persuna èn la Finlanda, la Norvegia e la Svezia. Mintga abitant da la Finlanda ha consumà il 2009 en media 8,5 kg café, quai che correspunda a 1305 cuppins ad onn resp. 3,6 cuppins a di.

Ord vista da l’economica publica correspunda la producziun da café ad ina curva d’offerta fitg nunelastica. Il motiv è la lunga durada da madiraziun da la planta da café. Facticamain dovri quatter fin otg onns fin ch’ina nova plantascha ha effect sin il martgà. Da l’autra vart è er la dumonda suenter café relativamain nunelastica. Quella è dependenta da las disas da baiver e da mangiar dals singuls pajais che na sa midan betg uschè spert.

Da tut quests facturs resulta il suandant: in augment da l’offerta d’in procent ha per consequenza ch’il pretsch dal café croda per quatter procent. Per regular quests effects vegn il commerzi regulà dapi il 1963 tras cunvegnas internaziunalas. Actualmain èn radund 85 % dal martgà da café mundial suttamess a questas intervenziuns. Da vart dals pajais producents vegn la politica da pretschs savens determinada tras il stadi. Savens è quel dependent dal commerzi da café sco funtauna principala per generar entradas da devisas. Ma er da vart dals pajais ch’importeschan café sa chatta la regulaziun savens en ils mauns da paucas brassarias grondas (Kraft Foods, Nestlé, Tesco, Sara Lee, Starbucks; en l’Europa Centrala er Tchibo, Aldi e.a.). Structuras oligopolas èn pia avant maun dad omaduas varts da la chadaina da commerzi.

Café ha ina valur pH da 5. Quai deriva d’ina vart dal cafein che gusta asch, ma da l’autra vart influenzeschan er bleras autras cumponentas l’aroma caracteristic dal café. Da muntada per la colur ed il gust dal café èn en spezial er ils products da caramelisaziun e da condensaziun che resultan dal process da brassar il café (cf. tabella survart).

Ina da las cumponentas caracteristicas dal café è il cafein cun ses effect stimulant. In cuppin da 125 ml café da filter cuntegna ca. 80–120 mg cafein. Tschertas sorts da café cumpiglian anc pitschnas cumparts d’ulteriuras substanzas psicoactivas. La planta da café sezza producescha il cafein sco med per sa proteger cunter insects. Johann Wolfgang von Goethe ha gì l’idea da destillar la fava da café. Suandond quest patratg ha il chemicher Friedlieb Ferdinand Runge scuvert il cafein. L’insecticid natiral cafein cumpara er en autras plantas sco cacau, en autas dosas en spezial en té nair e té verd (3–3,5 %) e guarana (4–8 %).

Il corp è er bun da resorbar il cafein directamain sur la mucosa da la bucca. Perquai è l’effect dal cafein pli direct e pli ferm, sch’ins lascha il café in mument en bucca, avant d’al tragutter. Il medem effect sa lascha er cuntanscher cun schlogns che cuntegnan cafein. Tar la recepziun sur l’ulteriur tract digestiv passa il sang l’emprim il gnirom che filtrescha immediatamain ina part dal cafein.

Radund 10 % dal café vegn vendì sco café senza cafein. Quel vegn gudagnà cun decafeinar il café cun agid d’in med d’extracziun (p.ex. diclormetan). Sper quest cafein extratg da plantas datti er proceduras da crear cafein a moda industriala. Bavrondas da cola pon cuntegnair cafein producì a moda natirala u industriala. 100 ml Coca Cola cuntegnan per exempel 10 mg cafein natiral (entant che 100 ml café da filter cuntegnan 64–96 mg cafein). 

En in’emprima fasa suenter il consum ha il café in effect calmant. Igl è enconuschent che bleras persunas sa durmentan pli tgunsch, sch’ellas sa mettan a ruaus 15 minutas suenter avair bavì café. Il motiv è quel ch’il sang circulescha meglier en il center dal sien dal tscharvè. Quest effect calmant dal café vegn per part applitgà en ospitals. Sch’ins spetga memia ditg, cumenza dentant il cafein ad avair effect, quai che po disturbar u schizunt impedir da sa durmentar. Tar glieud pli veglia gida il café plinavant a mantegnair auta la frequenza da respiraziun en la fasa da sa durmentar, quai che po megliurar la qualitad dal sien.

En ina segunda fasa sa fa lura valair l’effect stimulant dal cafein. L’effect fisiologic sa lascha descriver suandantamain: Il cafein blochescha recepturs d’adenosin, quai che stimulescha il corp da producir dopamin. Stimulants a basa da dopamin promovan en general la concentraziun. Quest effect dal café sa lascha visualisar cun agid da la tomografia a resonanza magnetica. Stimuladas vegnan surtut questas parts dal tscharvè, en las qualas sa chatta la memoria a curta durada.

In consum da café fitg aut maina dentant ad in effect cuntrari, numnadamain ad in disturbi da concentraziun ed ad iperactivitad. Ins discurra en quest connex dals sintoms dal cafeinissem. Il mecanissem che maina a quest effect n’è anc betg perscrutà suffizientamain. 

Per pudair profitar il meglier da l’effect stimulant dal café e da la concentraziun augmentada, fissi bun da baiver l’entir di pitschens sitgs da café, enstagl da baiver la damaun in grond cuppin. Tras quai sa laschass effectuar in’influenza dal cafein baintant pli gronda sin il center dal sien en il tscharvè. Questa strategia è inditgada en spezial tar persunas che lavuran la notg: ella gida a restar pli tgunsch alert ed a mantegnair la concentraziun sur pli lung temp.

La dumonda tge effect ch’il café haja sin la sanadad vegn adina puspè discutada a moda cuntraversa. In exempel: Sper auters aliments cuntegna er il café la substanza furan, da la quala tscherts scienziads èn da l’avis ch’ella possia promover il svilup da cancer. Auters studis percunter mussan gist il cuntrari, numnadamain ch’il consum da café gida a reducir il privel da tscherts geners da cancer. Blers effects positivs vegnan cunzunt attribuids als antioxidants cuntegnids en la fava da café. Quels cumparan per exempel er en fritgs e verdura e gidan a proteger la cella.

Areguard ils effects negativs vegn savens er fatg valair ch’il café auzia il spievel d’insulina, la pressiun dal sang ed il zutger dal sang, plinavant ch’el retiria al corp aua ed haja uschia in’influenza negativa sin il cor e l’entira circulaziun dal sang. Er qua datti argumentaziuns ch’emprovan da relativar: En cas d’in aut consum da café metta il corp per exempel en funcziun mecanissems da cumpensaziun da la bilantscha d’aua, uschia che la perdita da liquiditad n’ha betg lieu cuntinuadamain.

En general pon ins constatar che studis pli novs relativeschan ina gronda part dals effects negativs che vegnivan accentuads pli baud. Uschia hai per exempel num da vart d’instituts da retschertga: «Il parairi ch’il consum da café saja en general nuschaivel, n’è betg pli valaivel. (...) Pli baud han ins per part transferì l’effect negativ da singulas cumponentas a l’entir cumplex dal café.» Sch’ins na fa betg pli quai, pon ins tuttavia – er da vart medicinala – vegnir a la suandanta conclusiun: «Il consum regular da trais fin quatter cuppins café a di ha in’influenza positiva sin differents organs e sin differentas funcziuns dal corp. Tar singulas malsognas para il café schizunt d’avair in effect preventiv u schizunt protectiv. En ils blers cas n’èsi pia betg inditgà da desister sin café per motivs medicinals. Excepziuns furman surtut dunnas en speranza.» Il cafein po numnadamain retardar il svilup dal fetus ed è collià cun il ristg d’in pais da naschientscha reducì.

Las ulteriuras furmas da diever – sper il café sco bavronda – sa laschan divider en duas gruppas: d’ina vart l’elavuraziun da fava entira en cuschina, da l’autra vart la reutilisaziun dal fundagl en il tegnairchasa ed en iert. Fava entira sa lascha mangiar be uschia, vegn dentant per regla utilisada en cuschina per exempel sco ingredienza u sco ornament da turtas, pettas e biscuits.

En cuschina ed en iert vala il café da vegl ennà sco med universal. Café fraid che na vegn betg pli bavì cuntegna ina fitg auta cumpart da nitrogen lià organicamain e sa lascha perquai utilisar sco ladim. Il café cuntegna bler calium, fosfor ed auters sals minerals che promovan il svilup da las plantas. Blers ortulans dovran er gugent fundagl per engraschar rosas u autras flurs d’iert. Café u fundagl po er vegnir utilisà sco pesticid natiral cunter glimajas.

En il tegnairchasa è il café sa cumprova sco med efficazi per lavar mauns fitg tschufs. La structura granellusa ha in effect levamain smerigliant ed ils ielis cuntegnids en il café unschan gist ils mauns. L’effect smerigliant dal fundagl vegn er tratg a niz per nettegiar recipients ch’èn mal accessibels, sco per exempel buttiglias da termos.




</doc>
<doc id="11598" url="https://rm.wikipedia.org/wiki?curid=11598" title="Sennwald">
Sennwald

Sennwald è ina vischnanca politica svizra en il chantun Son Gagl.



</doc>
<doc id="11599" url="https://rm.wikipedia.org/wiki?curid=11599" title="Squadra naziunala da ballape dal Chile">
Squadra naziunala da ballape dal Chile

La squadra naziunala da ballape dal Chile (en spagnol: "Selección de fútbol de Chile") è la selecziun dals giugaders chilens da ballape. Ella vegn controllada da la Federación de Fútbol de Chile. Ils onns 1930, 1950, 1962, 1966, 1974, 1982, 1998, 2010 e 2014 è la squadra era sa participada al Campiunadi mundial da ballape.



</doc>
<doc id="11618" url="https://rm.wikipedia.org/wiki?curid=11618" title="Wolfgang Amadeus Mozart">
Wolfgang Amadeus Mozart

Wolfgang Amadeus Mozart, cun num da batten cumplet Joannes Chrysostomus Wolfgangus Theophilus Mozart (* 27 da schaner 1756 a Salzburg, prinzi-archuvestgieu Salzburg; † 5 da december 1791 a Vienna), è stà in cumponist da la classica viennaisa. Si’ovra voluminusa è ordvart populara en tut il mund e vala sco in dals repertoris ils pli impurtants da la musica classica. El sez sa numnava per ordinari Wolfgang Amadé Mozart.

Wolfgang Amadeus Mozart è naschì a Salzburg a la Getreidegasse 9 (Hagenauerhaus). El era gia il setavel uffant da ses geniturs, ma pir il segund ch’ha survivì. La sora gronda Maria Anna Walburga Ignatia, numnada ‹Nannerl›, era naschida il 1751. Lur geniturs eran Leopold Mozart dad Augsburg (Baviera) ed Anna Maria Pertl da Sankt Gilgen (Salzburg). Leopold era engaschà tar il prinzi-uvestg da Salzburg sco musicist da chombra, a partir dal 1757 sco cumponist da la curt ed a partir dal 1763 sco vicedirigent.

Gia en la vegliadetgna da quatter onns ha Mozart survegnì ensemen cun sia sora l’emprima instrucziun musicala. Il bab als ha instruì da sunar il clavazin e la gìa ed als ha introducì en l’art da cumponer. Il 1761 ha Leopold nudà in andante, dus allegros ed in menuet sco «des Wolfgangerl Compositiones». En pli è bainprest sa mussà il talent da Mozart da sunar il clavazin e la gìa, uschia ch’el è sa preschentà a partir dal 1762 en la publicitad.

Emprims viadis da concerts han manà Wolfgang e sia sora Nannerl cun ils geniturs a Minca (entschatta 1762) e da Passau a Vienna (atun 1762). Ils fragliuns schenials èn sa preschentads cun grond success avant la noblezza, uschia che la famiglia ha lantschà la stad 1763 ina vasta turnea tras la Germania e l’entira Europa dal Vest che dueva durar trais onns e mez (fin al return a Salzburg il november 1766).

Las singulas staziuns da viadi èn stadas Minca, Augsburg, Ludwigsburg, Schwetzingen, Heidelberg, Mainz, Francfurt, Koblenz, Cologna, Aachen, Brüssel, Paris, Versailles, Londra, Dover, Belgia, Den Haag, Amsterdam, Utrecht, Mechelen, puspè Paris, Dijon, Lyon, Genevra, Losanna, Berna, Turitg, Donaueschingen, Ulm e Minca; ils uffants sa preschentavan mintgamai a la curt u en academias publicas. Durant quests viadis ha Mozart cumponì las emprimas sonatas per clavazin e violina sco er l’emprima sinfonia en Es-dur (KV 16). Las quatter sonatas per clavazin e violina KV 6 fin 9 èn cumparidas il 1764 sco emprimas cumposiziuns stampadas da Mozart.

A Londra è Mozart vegnì en contact cun la sinfonia e l’opera taliana. Là ha el en pli fatg l’enconuschientscha da Johann Christian Bach che dueva daventar ses emprim idol.

Suenter il return èn suandadas primaudiziuns a Salzburg, tranter auter da l’opera da scola ‹Die Schuldigkeit des ersten Gebots› che Mozart cun ses endisch onns aveva cumponì ensemen cun ils musicists da la curt bundant pli vegls Anton Cajetan Adlgasser e Michael Haydn.

Il settember è suandà in segund viadi da la famiglia a Vienna. Per guntgir la virola che furiava en la regiun, èn els viagiads a Brünn ed Olmütz. Ma er qua ha la malsogna cuntanschì ils uffants e duai avair laschà enavos nodas restantas en la fatscha da Wolfgang. Suenter il return a Vienna vers mez schaner 1768 ha Mozart terminà il gieu cun chant ‹Bastien und Bastienne› (KV 50), la ‹Waisenhausmesse› (KV 139) e l’opera buffa ‹La finta semplice› (KV 51). Cumbain che l’ultima ovra era vegnida empustada da l’imperatur Franz I, n’ha quella betg pudì vegnir preschentada; il motiv èn stadas intrigas da l’uschenumnada ‹partida taliana› enturn l’intendant da la curt Giuseppe Affligio.

Tranter il 1767 ed il 1769 è Mozart sa trategnì repetidamain en la claustra benedictina Seeon. Anc il 1771 ha el represchentà là offertoris. Dus offertoris ha Mozart scrit aposta per la claustra Seeon: ‹Scande coeli limina› (KV 34; 1769) ed ‹Inter natos mulierum› (KV 72; 1771). L’uschenumnà ruver da Mozart, sut il qual el duai esser sesì gugent, crescha fin oz al Lai da Seeon.

Suenter 15 mais a Vienna è Mozart returnà il schaner 1769 cun sia famiglia a Salzburg. Qua ha ‹La finta semplice› finalmain pudì vegnir represchentada. E l’atun dal medem onn è Mozart vegnì elegì sco terz maister d’orchester da la chapella da la curt.
Il december 1769 è Mozart partì cun ses bab per l’Italia. Cun interrupziuns dal mars fin l’avust 1771 e dal december 1771 fin l’october 1772 ha quest viadi durà bunamain trais onns e mez. Igl è stà l’emprim da trais viadis en l’Italia che duevan tuts daventar gronds success.

Il viadi ha manà a Verona, Milaun, Bologna, Firenza, Roma, Napoli, Turin, Venezia, Padua, Vicenza, Verona e sur Innsbruck enavos a Salzburg. A Roma al ha papa Clemens XIV numnà il 1770 chavalier dal sparun dad aur, ma cuntrari a Gluck n’ha Mozart mai fatg diever dal privilegi da sa numnar ‹chavalier›. A Roma al èsi er reussì, suenter avair udì be ina u duas giadas il miserere a nov vuschs da Gregorio Allegri, da nudar a memoria e senza sbagls la structura da basa da questa partitura ch’il Vatican tegneva strictamain secreta.

A Bologna ha Mozart studegià cuntrapunct tar Padre Giovanni Battista Martini. Suenter ina clausura è el vegnì recepì a l’Accademia Filarmonica di Bologna. Là ha el fatg l’enconuschientscha da musicists da renum sco Giovanni Battista Sammartini, Niccolò Piccinni, Pietro Nardini e Giovanni Paisiello. Ils 26 da december ha gì lieu a Milaun la primaudiziun da si’opera seria ‹Mitridate, re di Ponto› (KV 87). Il public è stà talmain intgantà ch’igl èn suandadas duas ulteriuras incumbensas: la serenata teatrale ‹Ascanio in Alba› (KV 111, primaudiziun a Milaun ils 17 d’october 1771) ed il dramma per musica ‹Lucio Silla› (KV 135), primaudiziun a Milaun durant la stagiun 1772/73. Ils 15 da december 1771 èn bab e figl returnads a Salzburg, suenter che speranzas da pudair chattar in engaschament stabel en l’Italia n’eran betg s’accumplidas.

Suenter la mort da Sigismund Christoph Graf von Schrattenbach è Hieronymus Franz Josef von Colloredo vegnì elegì il 1772 prinzi-archuvestg da Salzburg. Il nov prinzi ha nominà Mozart sco maister d’orchester da la chapella da la curt. Tuttina n’ha quest’elecziun betg muntà la fin dals blers viadis che Mozart fascheva cun ses bab. Mozart empruvava er vinavant da mitschar dal reglament rigid da ses servetsch a Salzburg: L’october 1772 fin il mars 1773 è suandà il terz viadi en l’Italia per la primaudiziun da ‹Lucio Silla›. Durant quest viadi ha Mozart plinavant cumponì l’‹Exsultate, jubilate›. E dal fanadur fin il settember 1773 è Mozart viagià per la terza giada a Vienna. Il medem onn ha Mozart scrit ses emprim concert per clavazin. A partir da l’october 1773 ha la famiglia Mozart abità a Salzburg en la chasa da l’anteriur maister da saut curtais Franz Gottlieb Spöckner (ca. 1705–1767).

Suenter ina pausa pli lunga, è suandà il december 1774 in viadi a Minca a chaschun da la primaudiziun da l’opera buffa ‹La finta giardiniera› (KV 196). Alura è Mozart returnà a Salzburg ed ha danovamain empruvà da s’etablir qua sco artist. El ha per exempel laschà preschentar l’avrigl 1774 il drama per musica ‹Il re pastore›, il qual n’ha dentant betg chattà buna accoglientscha da vart dal public. Suenter pliras dumondas invanas da pudair prender congedi, ha Mozart la finala inoltrà il 1777 al prinzi-archuvestg si’abdicaziun.

Liberà da tut ils servetschs dal prinzi, è Mozart sa mess il settember 1777 en viadi accumpagnà da sia mamma. En pliras citads ha el empruvà da survegnir in nov engaschament sut meglras cundiziuns. L’emprim è el sa preschentà adumbatten a la curt da l’electurat bavarais a Minca. Ed er ad Augsburg ed a la curt dal prinzi electur da Mannheim, Karl Theodor, n’ha el survegnì ni ina plazza ni incumbensas musicalas. Persuenter ha el emprendì d’enconuscher qua il maister d’orchester Christian Cannabich che dueva daventar pli tard ses ami. Medemamain ha el fatg l’enconuschientscha da la famiglia Weber e da lur figlia Aloisia, ina giuvna chantadura e pli tard primadonna a Minca, en la quala el è s’inamurà.

Suenter tschintg mais han Mozart e sia mamma bandunà Mannheim – sut insistenza dal bab – ed èn viagiads vinavant a Paris. Arrivads là il mars 1778 ha Mozart almain pudì represchentar sia musica da ballet ‹Les petits riens›, ma ultra da quai n’ha el chattà nagins engaschaments. Ils 3 da fanadur dal medem onn è morta sia mamma. Il giuven Mozart ha sinaquai anc vivì intgins mais en in’abitaziun dal baron Melchior Grimm, nua ch’era Bologne, chevalier de Saint-Georges, viveva gia dapi intgins onns.

Il settember è Mozart sa mess cunter veglia en viadi en direcziun da Salzburg per surpigliar là la plazza vacanta da l’organist da la curt. L’emprim ha el dentant fatg staziun a Strassburg, Mannheim, Kaisersheim e Minca, nua ch’el ha anc ina giada entupà la famiglia Weber. Pir mez schaner 1779 è Mozart arrivà a Salzburg ed è entrà en ses nov servetsch. Qua ha el cumponì l’enconuschenta ovra che dueva survegnir pli tard il num ‹Krönungsmesse› (KV 317).

Questa nov’emprova da fitgar musicalmain pe en sia patria ha funcziunà detg bain, e quai durant radund 20 mais. La relaziun tar l’archuvestg è dentant restada tendida, damai che quel al aveva scumandà da sa participar a concerts lucrativs a Vienna. A chaschun d’in segiurn a Minca ch’ha durà dal november 1780 fin il schaner 1781 ha Mozart percunter pudì realisar cun grond success la primaudiziun da si’opera sera ‹Idomeneo› (KV 366). Silsuenter ha Mozart prendì part a Vienna per incumbensa da l’archuvestg d’academias dals musicists da la curt da Salzburg. Suenter tarmentas dispitas cun l’archuvestg èsi la finala vegnì definitivamain a la ruptura. Il zercladur 1781 ha Mozart desditg sia plazza a Salzburg, è sa chasà a Vienna ed ha gudagnà ils proxims onns la vita cun dar concerts en academias privatas e publicas.

Liberà dals ‹latschs› salzburgais ha il cumponist independent e scolast da musica realisà a Vienna grondas operas ed in grond dumber da concerts da clavazin, ils quals el preschentava per ordinari sez:

En questa fasa ordvart creativa ha Mozart er cumponì la Messa gronda en c-mol (KV 427) (1783) ed impurtantas ovras instrumentalas: ils sis quartets d’instruments ad artg deditgads a Joseph Haydn (KV 387, 421, 428, 458, 464, 465) (1785), la ‹Sinfonia da Linz› (KV 425), la ‹Sinfonia da Prag› (KV 504) (1786), la serenada ‹Eine kleine Nachtmusik› (KV 525) (1787) sco er las trais sinfonias en Es-dur (KV 543, nr. 39), g-mol (KV 550, nr. 40) e C-dur, numnada ‹Sinfonia da Jupiter› (KV 551, nr. 41).

A Vienna ha Mozart fatg il 1782/83 l’enconuschientscha da Gottfried van Swieten, prefect da la biblioteca imperiala ed amatur da la musica. Quel ha fatg enconuschent Mozart cun ils manuscrits da Johann Sebastian Bach e Georg Friedrich Händel ch’el aveva rimnà a Berlin. L’inscunter cun quests cumponists dal baroc ha impressiunà Mozart ed ha immediat gì ina grond’influenza sin sias cumposiziuns.
Ils 4 d’avust 1782 ha Mozart maridà Constanze Weber, ina sora pli giuvna d’Aloisia. Mozart aveva fatg l’enconuschientscha da sia dunna avant trais onns a Mannheim. Ils proxims onns èn naschids sis uffants, dals quels dentant be dus han survivì ils emprims onns d’uffanza: Karl Thomas (* 1784) e Franz Xaver Wolfgang (* 1791).

Il bab Leopold Mozart, il qual Wolfgang ha anc visità il 1783 e ch’è stà il 1785 en visita a Vienna, è mort il matg 1787.

Tras si’amicizia cun Otto Heinrich von Gemmingen-Hornberg è Mozart daventà il december 1784 commember da la loscha da framassuns Zur Wohltätigkeit. Plinavant ha Mozart fatg part d’ina segunda loscha, Zur wahren Eintracht, ensemen cun ses ami Joseph Haydn. Sin iniziativa da Mozart è er ses bab Leopold daventà framassun.

A questas commembranzas èsi d’attribuir che Mozart ha cumenzà ad integrar critica sociala en sias ovras (en spezial en las operas ‹Die Zauberflöte› e ‹Le nozze di Figaro›). Surtut ‹Le nozze di Figaro› ha surdumandà il public viennais, uschia che quel è sa retratg pli e pli da l’operar da Mozart. Bain aveva Joseph II dà liber quest’ovra – malgrà la critica da sistem immanenta – e nominà Mozart il december 1787 musicus da chombra da la curt imperiala ed il matg 1791 adjunct dal dirigent dal Dom da s. Steffan. Ma la situaziun finanziala è pegiurada marcantamain durant quests onns e success musical aveva el quasi be pli a Prag.

Las ovras da ses ultims onns ha Mozart creà davent da la publicitad viennaisa. Cun ulteriurs viadis ha el empruvà adumbatten da retegnair ses declin economic. Sper ses viadis a Prag a chaschun da las primaudiziuns il 1787 ed il 1791 è el viagià il 1789 sur Prag, Dresden e Lipsia a Potsdam e Berlin tar il retg prussian Friedrich Wilhelm II. L’atun 1790 è el stà preschent a Francfurt a la curunaziun da l’imperatur Leopold II ch’è suandà Joseph II.

Ma ils viadis a Berlin il 1789 e Francfurt il 1790 n’han betg manà natiers nova bainstanza. A Berlin ha el ni chattà novas entradas ni ina nova plazza. L’opera ‹Così fan tutte› ch’era vegnida empustada da l’imperatur ha chattà be ina resonanza mediocra, il medem vala per sia preschentaziun a Francfurt e per la primaudiziun da ‹La clemenza di Tito› a Prag. Pir il grond applaus per la ‹Zauberflöte› ha mess en vista in meglierament da la situaziun finanziala; lezza giada n’ha el dentant betg chattà resun da vart da l’aristocrazia, mabain da la burgaisia. 

Suenter la primaudiziun da ‹La clemenza di Tito› a Prag era Mozart returnà mez settember 1791 a Vienna ed era s’approfundà en las preparativas per la primaudiziun da la ‹Zauberflöte› (KV 620). Quella dueva avair lieu duas emnas pli tard e finalmain puspè manà natiers il success giavischà.

A medem temp aveva el elavurà la motetta ‹Ave verum corpus› (KV 618) e cumenzà a nudar il ‹Requiem› (KV 626). Quest’ultima lavur n’è el betg vegnì da finir; Franz Xaver Süssmayr, tenor Constanze Mozart in anteriur scolar da Mozart, la dueva terminar.

Paucas emnas suenter la primaudiziun da la ‹Zauberflöte› ils 30 da settember 1791 è Mozart vegnì malsaun ed ha stuì restar en letg. Ils 5 da december è el mort en la vegliadetgna da strusch 36 onns; il di suenter è el vegnì sepulì.

Dapi lura èsi vegnì speculà bler davart la raschun da sia mort (ch’era vegnida nudada da ses temp en l’attest da mort cun «fevra chalirada colliada cun eczems»). La medischina moderna suppona in’infecziun cun streptococcas; ils anticorpuls drizzads cunter quellas hajan la finala er attatgà l’atgna circulaziun dal sang e manà ad in’insuffizienza dal cor.

Mozart sez era persvas d’esser vegnì tissientà – uschia è el s’exprimì envers Constanze paucas emnas avant sia mort. Talas legendas cursavan er gia curt temp suenter la mort da Mozart. La pli enconuschenta da quellas accusescha ses collega Antonio Salieri e fa valair scuidanza sco motiv. Per cumprovar la tesa d’in assassinat cun tissi na datti dentant nagins indizis documentads. 

Sepulì è il grond cumponist vegnì en ina fossa communabla al santeri da s. Marx. Sia vaiva ha visità il lieu da sepultura pir suenter 17 onns. Il 1855 è la fossa vegnida localisada uschè bain sco pussaivel ed il 1859 è vegnì erigì là in monument da fossa. Pli tard è quel vegnì transferì tras la citad da Vienna en la gruppa da las fossas d’onur dals musicists al Zentralfriedhof (32 A-55). Al lieu oriund ha il guardiasanteri erigì or d’atgna iniziativa ina tavla commemorativa; quella è sa sviluppada en il decurs dal temp ad in agen monument da fossa e furma oz in’attracziun che vegn visitada stediamain.

La tesa davart il «scheni poverisà Mozart» deriva da la romantica. Mintga biograf empruvava da laschar cumparair Mozart anc pli pover. En la vasta publicitad è quest clisché sa mantegnì fin oz, entant ch’el vegn refusà da la scienza. Mozart n’era segiramain betg fitg ritg en cumparegliaziun cun in cont u prinzi, ma tuttavia en congual cun in member da la classa dals burgais.

Tenor criteris odierns gudagnava Mozart fitg bain, ma pervi da ses stil da viver era el tuttina savens en miserias finanzialas. Per in engaschament sco pianist gudagnava el, tenor atgnas indicaziuns, «almain 1000 rentschs» (per cumparegliar: a sia fantschella pajava el 1 rentsch per mais). Sch’ins quinta vitiers las lecziuns da clavazin, per las qualas el quintava dus rentschs, e las entradas dals concerts pon ins presumar entradas annualas da radund 10 000 rentschs, quai che correspunda oz ad ina capacitad da cumpra da radund 160 000 francs. Tuttina na tanschevan questas entradas betg per cuvrir ses stil da viver expansiv, uschia ch’el dumandava savens auters per daners (per exempel ses ami da loscha Johann Michael Puchberg). El viveva en grondas abitaziuns ed aveva engaschà bler persunal, plinavant – uschia vegn almain supponì – duai el avair gì in’affinitad per il bigliard e gieus per daners ed avair pers grondas summas. Entaifer l’inventari d’ierta na furmavan betg ses numerus cudeschs u ses instruments da musica la posiziun la pli custaivla, mabain sia vestgadira. Mozart n’è betg mort en povradad, mabain aveva da quel temp tuttavia credit. Er sia maisa da bigliard, che valeva da quel temp sco simbol da luxus, dat perditga da relaziuns finanzialas ch’eran l’onn da sia mort tut auter che desastrusas. 



Il neurolog danais e psichiater Rasmus Fog ha intercurì il 1985 schebain Mozart eri malsaun dal sindrom da Tourette. Il 2005 ha il professer irlandais per psichiatria d’uffants e giuvenils Michael Fitzgerald tractà en sia publicaziun ‹The Genesis of Artistic Creativity› la dumonda, schebain i sa mussia en il material biografic ina connexiun tranter Mozart ed il sindrom d’Asperger. Fitzgerald vegn a la conclusiun che quai pudessi tuttavia esser il cas; l’iperactivitad ed impulsivitad da Mozart pudessan dentant er renviar al sindrom da deficit da l’attenziun cun iperactivitad.

Ils 28 da schaner 1756 – in di suenter sia naschientscha – è Mozart vegnì battegià sin ils nums Joannes Chrysostomus Wolfgangus Theophilus. L’emprim ed il davos da quests nums renvieschan al padrin da batten Joannes Theophilus Pergmayr, Senator et Mercator Civicus, entant ch’il prenum Wolfgang renviescha al tat da Mozart, Wolfgang Nicolaus Pertl. La furma greca Theophilus (versiun tudestga: Gottlieb) ha Mozart transponì pli tard en la versiun correspundenta franzosa Amadé resp. (darar) en la versiun latinisanta Amadeus.

Durant ses temp da vita è il num usità adina stà Wolfgang. Durant ils viadis en l’Italia numnava el sasez savens er Wolfgango Amadeo Mozart. Sco creschì suttascriveva el per ordinari cun Wolfgang Amadé Mozart ubain be sco Wolfgang Mozart. Amadeus è el be sa numnà per spass en trais da sias numerusas brevs. Uffizialmain è la furma Wolfgang Amadeus documentada be ina giada durant ses temp da vita, numnadamain en in scriver da la sedia dal guvernatur da l’Austria Bassa. 

L’emprima menziun uffiziala postuma cun il num latinisant è quella da l’attest da mort en il protocol dal magistrat da Vienna dals 5 da december 1791. Popularisà il num ‹Amadeus› ha alura il scriptur E.T.A. Hoffmann ch’era in grond admiratur da Mozart e ch’è perquai sa numnà Ernst Theodor Amadeus Hoffmann. En il decurs dal 20avel tschientaner è il num ‹Wolfgang Amadeus› vegnì en diever en tut il mund grazia al radio e las firmas da plattas. 

Cumenzond gia en giuvens onns ha Mozart scrit durant sia vita numerusas brevs ch’èn sa mantegnidas fin oz. Il pli impurtant partenari da correspundenza era ses bab Leopold Mozart. La collecziun da brevs dat invista tant en aspects da la persunalitad sco er en dumondas musicalas ed en la moda da lavurar da Mozart e furma uschia in’impurtanta basa da perscrutaziun davart sia vita ed ovra.

Mozart è stà en tut varga diesch onns en viadi, pia bunamain in terz da ses temp da vita. Quests viadis al han manà en diesch pajais da l’Europa odierna. Pervi da las vias ch’eran per part en in nausch stan era il viagiar en charrotscha ina sfida fisica; e be il viadi da Salzburg a Vienna durava radund sis dis. En numerusas brevs fa Mozart menziun da las stentas dal viagiar da quel temp.

La dumonda suenter la naziunalitad è vegnida respundida a moda differenta en il decurs da l’istorgia da recepziun da la vita ed ovra da Mozart. Dapi il 14avel tschientaner furmava Salzburg la chapitala d’in prinzi-archuvestgieu ch’era suttamess en dumondas ecclesiasticas directamain a la sedia papala a Roma ed en dumondas profanas a l’imperatur dal Sontg Imperi roman (ma betg a la monarchia habsburgaisa ‹austriaca›). Mozart è naschì sco subdit dals prinzis-archuvestgs ed è restà quai si’entira vita. Da questa naziunalitad ‹salzburgaisa› da Mozart na vegn per ordinari dentant betg fatg diever en sias biografias. Ina gasetta a Londra rapporta il 1791 da la mort da Mozart ed al designescha sco «the celebrated German composer». Er en blers lexicons da musica ed ulteriuras ovras da standard è la designaziun ‹Germania› stada derasada fin lunsch viaden en il 20avel tschientaner, pia anc ditg suenter che Salzburg era vegnì attribuì a l’Austria (l’emprima giada il 1803 e definitivamain a partir dal 1816). Oz percunter vegn per ordinari discurrì en connex cun Mozart d’in cumponist austriac.


L’occupaziun cun l’ovra da Mozart e la commemoraziun da sia persuna èn sa mantegnidas fitg vivas fin en il temp preschent. Da numnar èn las numerusas biografias, la perscrutaziun scientifica da sia musica, emissiuns da radio e televisiun, simposis e surtut la represchentaziun da sias cumposiziuns en operas e salas da concert en tut il mund. Gia dapi il 19avel tschientaner vegnan manads tras – en spezial en l’Austria ed en Germania – a chaschun da mintga anniversari radund uschenumnads onns da Mozart.

La Republica austriaca ha perpetnisà Mozart diversas giadas sin munaidas e bancnotas (schillings ed euros). Ed er la Germania ha edì repetidamain munaidas spezialas e marcas postalas per commemorar la muntada da Mozart «per la cultura ed istorgia tudestga».
Daspera datti er numerus products da merchandising, per exempel las enconuschentas ‹Cullas da Mozart› ch’èn vegnidas creadas il 1890 dal conditer salzburgais Paul Fürst.

Per blers lieus nua che Mozart ha fatg staziun en sia vita munta ses num in impurtant factur turistic. Quai vala surtut per sia citad natala Salzburg e per Vienna, ses lieu da domicil da pli tard. En segunda lingia er per Augsburg, la citad natala da ses bab Leopold, e per Prag ch’era per Mozart in lieu da preschentaziuns stimà. Er en la Walhalla, il lieu commemorativ da las grondas persunalitads da l’istorgia tudestga en vischinanza da Regensburg, è plazza in bist da Mozart.

Museums commemorativs sa chattan a Salzburg en la chasa natala a la Getreidegasse ed en la chasa abitada da Mozart pli tard al Makartplatz. Sin la Plazza da Mozart è situà il monument da Mozart ch’è vegnì erigì il 1842 cun sustegn finanzial da vart da l’imperatur sco er dals retgs da la Prussia e da la Baviera. La statua da Markus Lüpertz ‹Mozart – in omagi› che sa chatta en vischinanza da la Baselgia da Marcus ha provocà il 2005 ina gronda cuntraversa. In’ulteriura statua da Mozart è avant maun sin il Kapuzinerberg.

A Salzburg sa chatta er la sedia da la fundaziun internaziunala Mozarteum. Quella è vegnida fundada il 1880 ed administrescha la pli gronda collecziun da brevs originalas sco er publicaziuns e registraziuns musicalas che stattan en connex cun la vita ed ovra da Mozart. La fundaziun è er en possess da l’edifizi cun duas salas da concert, nua ch’han per part lieu ils Salzburger Festspiele e la Mozartwoche annuala. Medemamain existan a Salzburg ina scola da musica e pliras furmaziuns musicalas ch’èn colliadas stretgamain cun l’ovra musicala da Mozart.

A Vienna è sa mantegnida ina da las abitaziuns da Mozart, dentant senza il mobigliar (Domgasse 5, gist davos il Dom da s. Steffan). Il 2006 è il museum ch’era vegnì endrizzà là vegnì engrondì marcantamain e reavert sco Mozarthaus Vienna. Qua vegn preschentada als visitaders la vita ed ovra da Mozart en furma multimediala. Numerusas autras chasas nua che Mozart ha vivì u dà concerts èn munidas cun tavlas commemorativas. 

L’enconuschent monument da Mozart è vegnì creà il 1896 da l’architect Karl König e dal sculptur Viktor Tilgner. Oriundamain sa chattava il monument sin l’Albertinaplatz. Suenter la Segunda Guerra mundiala al han ins dischlocà il 1953 en il Burggarten.

A Vienna datti plinavant ina Mozartgasse (dapi il 1862), in Mozartplatz (1899) ed ina funtauna da Mozart (1905).

En la chasa natala da Leopold Mozart ad Augsburg è endrizzà in lieu commemorativ davart l’istorgia da la famiglia Mozart. Ina tavla a la Mittelgasse 14 regorda plinavant al basat Franz Mozart (1649–1694) ch’ha vivì e lavurà qua sco maister miradur. Ad Augsburg ha er la Deutsche Mozart-Gesellschaft sia sedia. 

La segunda citad en Germania che commemorescha Mozart è Mannheim. Qua ha Mozart passentà sin numerus viadis 176 dis da sia vita, ha cumponì pliras ovras e dirigì il 1790 ina represchentaziun da ‹Le nozze di Figaro›. Plinavant è Mozart s’inamurà qua dad Aloisia Weber ed ha emprendì d’enconuscher la sora Constanze, sia dunna da pli tard. La ‹Scola da Mannheim› da quel temp era da muntada europeica, ma musicalmain n’ha Mozart betg pudì reussir en quest ravugl.

En il quartier Smíchov a Prag è vegnì endrizzà il 1956 en l’uschenumnada Villa Bertramka in museum da Mozart. Questa chasa era en possess da la famiglia dad Ignatz Anton von Weiser ch’era president da la citad da Salzburg e ch’ha scrit il text tar diversas cumposiziuns da Mozart. Mozart ha abità qua l’october 1787 (conclusiun e primaudiziun da ‹Don Giovanni›) e da la fin avust fin l’entschatta settember 1791 (primaudiziun da ‹La clemenza di Tito›).

Suenter avair udì il 1785 l’emprima giada ils quartets d’instruments dad artg che Mozart al aveva deditgà, duai Joseph Haydn avair ditg a Leopold Mozart: «Ich sage ihnen vor gott, als ein ehrlicher Mann, ihr Sohn ist der grösste Componist, den ich von Person und den Nahmen nach kenne: er hat geschmack, und über das die grösste Compositionswissenschaft.» 

Da sias abilitads extraordinarias era er Mozart sez conscient, quai che resorta d’ina brev scritta ils 7 da favrer 1778 a ses bab: «Denn ich kann so ziemlich, wie sie wissen, alle art und styl vom Compostitions annehmen und nachahmen.»

I tutga tar las atgnadads cumprovadas da Mozart ch’el ha absorbà durant tut sias periodas da cumposiziun musica dals pli differents stils e ch’el ha tratg a niz quels a moda ordvart creativa. En emprima lingia èn sias cumposiziuns marcadas d’elements da stil da la Germania dal Sid e da l’Italia da la segunda mesadad dal 18avel tschientaner.

Las emprimas influenzas derivan da ses bab e da cumponists locals da Salzburg. Quant fitg che Mozart era l’emprim obligà a ses ambient mussa la dispita pervi da las duas sinfonias da Lambach, tar las qualas ins ha speculà ditg, tgenina che derivia da Leopold Mozart e tgenina da Wolfgang Amadeus Mozart.

Sin ses viadis en l’Italia ha Mozart alura emprendì d’enconuscher il stil dad opera talian, il qual al ha influenzà fermamain. Era a Londra tar Johann Christian Bach ha Mozart gì chaschun d’approfundar sias enconuschientschas da l’opera taliana.

Da grond’influenza – en spezial per sias ovras tardivas – è er stà il studi dal cuntrapunct. Questa tecnica da cumposiziun tipica per il baroc e la renaschientscha ha el studegià a moda teoretica tar Padre Martini en l’Italia e pli tard a Vienna a moda pratica s’approfundond tar Gottfried van Swieten en la musica da Johann Sebastian Bach e Georg Friedrich Händel.
Sco elements tipics per l’operar cumpositoric da Mozart pon valair:

Tut en tut ha Mozart creà dals stils da musica e da las tecnicas cumpositoricas avant maun e grazia a sias abilitads creativas singularas musica d’ina gronda cumplexitad e d’ina qualitad stilistica extraordinaria. Si’ovra dueva daventar il punct da referiment per Beethoven ed ils cumponists dal 19avel tschientaner.

Las ovras da Mozart vegnan per ordinari numeradas tenor lur successiun entaifer il Register da Köchel (KV) ch’è vegnì edì il 1862 da Ludwig von Köchel (1800–1877). Quest register emprova da suandar la genesa da las singulas ovras en urden cronologic.

En tut 21 operas.

18 messas, tranter auter

Las sinfonias da Mozart vegnan numeradas tradiziunalmain da 1 fin 41 (ed er numnadas lasuenter). Facticamain sa laschan documentar radund 60 sinfonias che derivan da ses maun; tar ina buna part da quellas sa tracti però da fragments.

En tut èn sa mantegnids 30 concerts da clavazin da Mozart. Tar KV 37, KV 39, KV 40, KV 41 ed ils trais concerts or da KV 107 sa tracti però d’elavuraziuns da parts da sonatas d’autras cumposiziuns. Uschia restan 23 concerts originals. Tradiziunalmain èsi usità da numerar ils concerts da clavazin da 1 fin 27 (e d’er numnar els lasuenter).

En tut 12 ovras.



En tut 13 ovras.





En tut 23 ovras.

En tut 10 ovras.


En tut 42 ovras.

Divers canons senza text e cun text (da tematica sacrala enfin vulgara).









</doc>
<doc id="11628" url="https://rm.wikipedia.org/wiki?curid=11628" title="Bochotnica">
Bochotnica

Bochotnica [] è in vitg e sedia da la vischnanca rurala da medem num en il sid-ost da la Pologna. El appartegna al circul da Puławy dal voivodat da Lublin e giascha al flum Vistula (pol. "Wisła", tud. "Weichsel").



</doc>
<doc id="11635" url="https://rm.wikipedia.org/wiki?curid=11635" title="Chor rumantsch/romontsch">
Chor rumantsch/romontsch

Il chor romontsch ei in chor per la giuventetgna romontscha dalla Scola Cantunala e contuorn. El consista gia dapi ca. 120 onns ed ha ina liunga tradiziun. Ins suppona ch' el ei ina da las pli veglias instituziuns dalla scola Cantunala. El mument ha el entuorn 30 commembers. La dirigenta dals onns 14/15 ei Nesa Demarmels.

En ils onns 13/14 ei Nina Cadonau stada presidenta dil chor Romontsch, il post digl actuar ei staus occupaus da Matia Demarmels. Per la cassa ei Mèn Candreia staus cumpetent. Els ein mintgamai stai responsabels per igl organisar da fiastas e dils dus concerts. La dirigenta ei Dominique Dosch stada. 
Igl onn 14/15 vegn Loredana Bott a surprender il post dalla presidenta. Sco gidonters vegn Sara Baltermia a surprender il post da cassiera e Linard Augustin il post da actuar. 

Il programm ei sco mintga onn circa tuttina. Suenter las vacanzas d'atun entscheivan las provas da cant, quellas han liug gievgia sera. En il december festivescha il chor Sontga Clau. Avon las vacanzas da nadal ha il chor la party dil chor romontsch ha liug mintgamai en il Palazzo.


</doc>
<doc id="11636" url="https://rm.wikipedia.org/wiki?curid=11636" title="Unihockey (sursilvan)">
Unihockey (sursilvan)

Unihockey ei in sport che vegn dau bunamein mo ell'Europa. Quei sport vegn era ella Svizra pli e pli populars. Uriundamein vegn igl unihockey sco era il hockey da glatsch dil Bandy. Per giugar drov'ins mo in fest ed ina buora d'unihockey. 

Internaziunal vegn unihockey dau 5 encunter 5, denton vegn mo ella Svizra era aunc dau 3 encunter 3. Quei vegn dallas hallas da gimnastica veglias che eran ella Svizra pli pintgas che hallas egl'exteriur. Denton vegn quei sport dau mo entochen certas ligias 3 encunter 3, ellas pli aultas ligias (per exempel Ligia naziunala A) vegn ei mo pli dau 5 encunter 5. Quintau vegn cheu mintgamai ils giugadurs senza goli.

Duvrau per quei sport vegn atgnamein buca biar. Sulet il goli ei en ina furnitura che dueigi schurmegiar el. El ha vestgiu in protegia pèz, ina caultscha pulstrada, ina capellina ed ils biars tilan aunc en vons chi pezgia buca aschi fetg dallas buoras. In giugadur denton sto buca trer en ina entira furnitura sco el hockey da glatsch, quels drovan mo ina caultscha cuorta, in t-shirt, calzers ed in fest.

Per dar quei sport vegn denton aunc duvrau in gol e bandas d'unihockey. 

Unihockey ha buca biaras reglas, denton ein ellas pli strentgas che tiel hockey da glatsch. Ei dat reglas pil giug (fest ault, bulli, entschatta d'in giug) ed era reglas per igl equipament dils giugadurs, aschia astga la palla buca haver in curva pli gronda che 3 centimeters. Schiglioc sa l'equipa adversaria metter en protest e quel giugadur sto midar fest ni astga schizun buca pli dar per quei giug.

Igl unihockey ei ella Svizra cun 27'000 licenzas il sport d'equipa cun il segund biars giugadurs licenziai. Tut en tut dat ei ella Svizra 441 uniuns d'unihockey che ein organisai en 1979 squadras. Ils davos onns vegn quei sport oravontut tier giuvens adina pli e pli populars. Igl ei ella Svizra il tierz pli popular sport suenter ballapei e buora volley. Ella Svizra vegnan biars campiunadis differeziai suenter la vegliadetgna organisai. L'organisaziun dils campiunadis ei tier la Associaziun Svizra d'Unihockey (Schweizer Unihockey Verband).


</doc>
<doc id="11637" url="https://rm.wikipedia.org/wiki?curid=11637" title="McDonald's">
McDonald's

La McDonald's Corporation è ena cadagna da Fast-Food Americana. Igl è la pi gronda cadagna da Fast-Food digl mond.

L' amprema ustareia da McDondald's è neida darveida igl 1940 digls frars Richard ed Maurice McDonald. La ustareia era a San Bernardino (California). Anfignen igl onn 1967 èn neidas davertas plessas ustareias an America. Siva ins ò er antschet a darveir Filialas internaziunal. Las ampremas Teras eran Canada ed Puerto Rico.

An America vign McDonald's via scu ustareia bung martgeda tgi venda damagler nuscheivel. La fegn digls onns 90 era igl affar activ an ca. 120 teras. Oz è McDonald's activ an 118 teras cun 34'000 filialas, ed 1,8 milliuns emploias. McDonald's vign bler crititgia. I vign detg tg'els vegian schletas condiziuns da luvrar, e dettan nign adatg digl ambiaint. An Svizra en pero dantant fitg blers crititgaders digls onns avant persvadias da McDonald's. Els deian tgi McDonald's vegia ena fitg bunga qualitat da tgern e detta adatg digl ambiaint.


</doc>
<doc id="11638" url="https://rm.wikipedia.org/wiki?curid=11638" title="Costa Rica">
Costa Rica

Costa Rica (spagnol per "costa reha"; num ufficial en spagnol "República de Costa Rica")) ei in stadi ell'America centrala, che cunfinescha el nord cun Nicaragua ed el sid cun Panama. La tiara ha ina costa caribica ed ina pacifica e quenta sco ina dallas tiaras pli progressivas dall'America latina. Aschia ei l'armada gia els onns 50 vegnida abolida adabien da projects d'educaziun e da sanadad, tgei ch'ei propi da sentir.

La tiara gudogna leutier passa 90 % dil basegns d'energia cun fontaunas regenerativas ed il turissem ecologic vegn era promovius ferm. Bunamein in tierz dalla surfatscha dalla tiara, che constat aschia ni aschia per gronda part da natira, ei protegida.

En cuntrast tier autras tiaras ella regiun, ei Costa Rica dapi ils onns 50 ina democrazia constanta ed ei dapi lu schurmegiada da problems sozials, uiaras burgaisas e dictaturas ch'ei ha dau en tiaras vischinontas. Perviada conflicts anteriurs en talas tiaras vischinontas, ha Costa Rica declarau 1983 la "neutralitad eterna ed activamein nunarmada" e vegn perquei era numnau la "Svizra dall'America centrala".


</doc>
<doc id="11639" url="https://rm.wikipedia.org/wiki?curid=11639" title="Ghitara">
Ghitara

La ghitara (dil grec κιθάρα, oriundamein la "Kithara", in instrument semegliont a la lira) ei in instrument da musica. Ord vesta dil tun ei ella in instrument da cordas ed ord vesta dalla tecnica da sunar in instrument da trer. Davart la generaziun dil tun vegn differenziau denter ghitaras acusticas e ghitaras electricas (e-ghitaras). 

Ina ghitara usitada ha sis cordas culs tuns E, A, D, G, H, E (en successiun da bass tier ault), in tgau, in culiez ed in corp. La differenza denter ghitaras acusticas e ghitaras electricas ei, ch'il tun dalla ghitara vegn sulettamein rinforzaus entras in spazi vit el corp dalla ghitara. Tier la ghitara electrica vegnan las vibraziuns dallas cordas priu giu da recepturs da tun magnetics e tarmess vinavon tras il cabel en in amplificatur. Denter las ghitaras electricas differenziesch'ins era aunc denter ghitaras normalas e ghitaras miez resunontas, las qualas ein era electricas, han denton era in spazi vit en lur corp. Tier las acusticas differenziesch'ins denter ghitaras classicas (cun cordas da nilon) e ghitaras da western (cun cordas da atschal), las qualas vegnan denton era avon cun recepturs da tun. 

Oravon tut ghitaras electricas vegnan savens duvrai cun pedals dad effect, ils quals vegnan plazzai ella cadeina da tun denter la ghitara ed igl amplificatur. Entras quels pedals san ghitarists variar lur tun tenor gust. Ils pedals san vegnir tschentai en ed ora e san purtar dapli sun ni distorsiun, els san prender si ni compressar il tun ed aunc bia autras caussas.


</doc>
<doc id="11640" url="https://rm.wikipedia.org/wiki?curid=11640" title="Club da Ballape Lai-Valbella">
Club da Ballape Lai-Valbella

Igl Club da Ballape Lai-Valbella (tud.: FC Lenzerheide Valbella) è en club da ballape aint igl Grischun central.

Igl 3. da favrer 1968 è igl club gnia fundo ainten l'ustareia Alter Schyn a Lain, ma anc sot igl nom Club da Ballape Vaz (tud.: FC Obervaz). Igl nom è nia mido 1981. igl vign detg tg'ins leva fundar en club da boxar. Ma perchegl tg'ins veva betg gants da boxar ò'ins fatg ordlonder en club da ballape, perchegl tg'els vevan avonda ballas. 

Aint igls onns otganta è dar a ballape gnia popular ainten la regiun. Perveda chegl è la equipa amprema ascendo aint igl onn 1987 ainten la 4. liga. Ma 4 onns pi tard èn'igl puspe descendo ainten la 5. liga. Siva da chegl tgi els èn puspe ascendo aint igl onn 2000 èn'igl descendo puspe aint igl onn 2003. Ma aint igl onn 2010 èn els ascendo ed èn resto ainten la 4. liga.

Las fegnameiras digl club è betg igl succes sportal, mabagn amicizia ed spiert da gruppa. Gist tigls unfants vardan els sen chegl tg'igl vala daple tgi da gudagner. Igl club amprova da sa tigneir ved'igl codex da sa cumportar dalla UEFA.

Oz ò igl club 4 diversas squadras. Igl juniors E (3. e 4. classa), igls juniors (D 5. e 6. classa), igls juniors B (9. e 10. classa) ed la amprema equipa.


</doc>
<doc id="11643" url="https://rm.wikipedia.org/wiki?curid=11643" title="Part Sura Turitgaisa">
Part Sura Turitgaisa

Part Sura Turitgaisa (tudestg " Zürcher Oberland", tudestg svizzer " Züri-Oberland") designescha la retroterra collinusa dal chantun Turitg ed il Tössbergland.

La Part Sura Turitgaisa cumpiglia ils districts turitgais d’Uster, Hinwil, Pfäffikon ed la part mesauna dal Tösstal en il district da Winterthur. Enturn ils lais Greifensee e Pfäffikersee chatt’ins anc zonas planivas e levamain collinusas, ch’èn savens marcadas da cuntradas da palì e drumlins. Pli en l’ost s’elevan lura las muntognas da la Part Sura cun il Bachtel (1115 m s. m.) en in’emprima chadaina da collinas ed il Schnebelhorn (1292 m s. m.) ed il Hörnli (1133 m s. m.) en la chadaina davosa sin il cunfin cun il chantun Son Gagl. Da quels lieus d’excursiuns, ch’èn fitg popular tar viandants e ciclists, sa preschentan vastas panoramas da las Alps sur il Lai da Turitg e la Bassa Turitgaisa fin vers il Lai da Constanza ed il Säntis.

Tar la Part Sura Turitgaisa appartegnan las suandantas vischnancas: 
Bäretswil - Bauma - Bubikon - Dürnten - Egg - Fällanden - Fehraltorf - Fischenthal - Gossau ZH - Greifensee - Grüningen - Hinwil - Hittnau - Illnau-Effretikon - Kyburg - Maur - Mönchaltorf - Pfäffikon - Russikon - Rüti ZH - Schlatt (ZH) - Seegräben - Sternenberg - Turbenthal - Uster - Volketswil - Wald - Weisslingen - Wetzikon - Wila - Wildberg e Zell.

Attracziuns turisticas èn la viafier a vapur da la Part Sura Turitgaisa da Bauma a Hinwil, il chastè da Kyburg, la chasa da chavaliers da Bubikon, il museum dals dinosaurs ad Aathal e la senda didactica da l’industria dad Uster a Bauma. Quella senda dat perditga dal svilup industrial, ch’en il decurs dal 19aval tschientaner era marcà en maniera decisiva da l’iniziativa dad Adolf Guyer-Zeller (1839–1899). La Tösstalbahn è vegnì construì cun l’intenziun da converter il vitg Bauma en in center dal commerzi mundial. Ils binaris tranter Hinwil e Bauma, ch’èn anc en funcziun durant ils fins d’emna da stad, dattan anc oz perditga da l’interess viv da quel um, che n’ha betg pudì resister a realisar auters projects sco la viafier Uerikon-Baum e pli tard (1893) anc in project grond sco las Viafiers da la Jungfrau.

La Part Sura era a l’entschatta dal tschientaner passà la destinaziun da vacanzas dals da la Citad ed ils runals da Fischenthal e Steg eran da cuntanscher senza difficultads cun la Tösstalbahn. La muntada da quella regiun da recreaziun è dentant ì a perder sco consequenza da mobilitad creschida. Oz s’offrescha la regiun grazia a la S-Bahn Turitg sco lieu da domicil ruassaivel per persunas che lavuran a Turitg. Uster cuntanschan ins davent da Turitg cun la viafier en pli pauc ch’in quart d’ura.

Las inscripziuns als tetgals da las penslas da las chasas da la classa superiura purila dattan perditga da l’emancipaziun da quella gruppa vers la predominanza da la Citad da Turitg en l’Ancien Régime. Las emprimas inscripziuns cumparan en la mesadad dal 17avel tschientaner cun l’entschatta da l’illuminissem. Interessant èsi che questa tradiziun chala abruptamain cun l’Ustertag 1830 (egualitad da Citad e Champagna).

Las inscripziuns han tuttas la medema structura. Ellas cumenzan ils pli savens cun ina benedicziun; in fatg dal qual ins ha concludì per sbagl ina ferma pietad da la glieud da la Part Sura. En las inscripziuns sa mussa il patrun da la chasa conscient da sasez, inditgond ses prenum, sia schlatta e sia carica politica (p. ex. derschader districtual, tgirader da baselgia, litinent). Pli raramain vegn era numnada sia consorta. I suondan il maister lainari e la data exacta da la ventschida da la chasa cun di, mais ed onn. A la fin vegn l’indicaziun da la chareschia (il pretsch da la granezza e dal vin sco products ils pli impurtants da l’agricultura da lez temp). Vitiers vegnan savens anc indicaziuns meteorologicas u rapports davart catastrofas particularas sco incendis dal vitg u malauras. Talas inscripziuns datti mo en la Part Sura Turitgaisa; en il rest dal chantun Turitg u da la Svizra mancan ellas. Ellas furman ina basa impurtant per etnologia, istorgia locala, genealogia, istorgia linguistica, religiun e svilup economic da la Part Sura Turitgaisa. Actualmain datti anc 437 inscripziuns.




</doc>
<doc id="11652" url="https://rm.wikipedia.org/wiki?curid=11652" title="Lingua aserbeidschanica">
Lingua aserbeidschanica

La lingua aserbeidschanica (aserbeidschanic: "Azəricə", "Azərbaycan dili") è ina lingua altaica e la lingua uffiziala da l'Aserbeidschan e da la Dagestan en la Russia.


</doc>
<doc id="11656" url="https://rm.wikipedia.org/wiki?curid=11656" title="Immanuel Kant">
Immanuel Kant

Immanuel Kant (* 22 d’avrigl 1724 a Königsberg, Prussia; † 12 da favrer 1804 a Königsberg) è stà in filosof da l’illuminissem. El vala sco in dals impurtants represchentants da la filosofia da l’occident. Si’ovra "Kritik der reinen Vernunft" (1781) marchescha ina vieuta en l’istorgia da la filosofia ed il cumenzament da la filosofia moderna.

Kant ha stgaffì ina nova perspectiva cumplessiva en la filosofia che dueva influenzar a moda decisiva la discussiun fin en il 21avel tschientaner. Latiers na tutga betg mo si’influenza sin la teoria da l’enconuschientscha cun la "Kritik der reinen Vernunft" (1781), mabain er sin l’etica cun la "Kritik der praktischen Vernunft" (1788) e sin l’estetica cun la "Kritik der Urteilskraft" (1790). Ultra da quai ha Kant scrit impurtantas ovras davart la filosofia da la religiun, dal dretg e da l’istorgia e contribuziuns davart l’astronomia e las geoscienzas. 

Immanuel (en il register da batten: Emanuel; il di da naschientscha da Kant era tenor il chalender prussian il da da s. Emanuel) Kant è naschì sco quart uffant dal cuntschapels e seller Johann Georg Kant e da sia dunna Anna Regina, nata Reuter. La mamma era oriunda d’ina famiglia da cuntschapels da Königsberg, ils perdavants dal bab derivavan da la Lettonia. Dals otg fragliuns da Kant han be quatter cuntanschì la vegliadetgna da creschì.

La famiglia da Kant manava ina vita orientada fermamain a las valurs pietisticas e la mamma era fitg averta per dumondas da furmaziun. Il 1732 è Kant vegnì al Collegium Fridericianum, nua ch’ins deva en spezial paisa a las linguas classicas. Gia il 1740 ha el cumenzà cun il studi a l’Universitad d’Albertus a Königsberg. 

Schebain Kant era l’emprim s’inscrit per teologia, sco che quai vegn pretendì d’in da ses emprims biografs, na sa lascha betg pli reconstruir da las actas da l’universitad. En mintga cas è Kant s’interessà fermamain per las scienzas natiralas ed è tranter auter sa fatschentà cun la filosofia – ses rom da studi per propi – sco er cun filosofia da la natira e matematica elementara. 

Il 1746 ha el publitgà sia scrittira "Gedanken von der wahren Schätzung der lebendigen Kräfte". Pervia da la mort da ses bab il 1746 e perquai che ses professer n’ha betg acceptà si’ovra sco lavur da finiziun, ha Kant interrut ses studi. El ha bandunà Königsberg ed ha gudagnà ses da viver sco scolast privat en trais differentas famiglias en il conturn da la citad.

Il 1754 è Kant returnà a Königsberg ed ha reprendì il studi (ses anteriur professer era mort en il fratemp). Gia il 1755 ha el publitgà cun "Allgemeine Naturgeschichte und Theorie des Himmels" si’emprima scrittira d’impurtanza. Anc il medem onn è suandada si’abilitaziun "Die ersten Grundsätze der metaphysischen Erkenntnis (Nova dilucidatio)"; tras quest’ovra è el daventà docent privat a Königsberg ed ha cumenzà sia vasta activitad d’instrucziun. Tar ses roms d’instrucziun tutgavan la logica, la metafisica, la filosofia da la morala, la teologia natirala, la matematica, la fisica, la mecanica, la geografia, l’antropologia, la pedagogia ed il dretg natiral. Sias prelecziuns èn fruntadas sin grond interess. Johann Gottfried Herder, ch’ha visità ils onns 1762–64 prelecziuns tar Kant, ha scrit pli tard: «Cun plaschair ed engraziaivladad ma regord jau da mes onns da giuventetgna d’avair fatg l’enconuschientscha e d’avair suandà las prelecziuns d’in filosof che m’è stà in vair magister da l’umanitad (...). Sia filosofia svegliava l’agen pensar e per quest intent na poss jau strusch m’imaginar insatge pli elegì ed effizient che sia moda da referir.»

L’onn 1759 ha Kant candidà senza success per la professura da logica e metafisica a Königsberg. Ina professura per poetica ch’al è vegnida offerta il 1764 ha Kant refusà. Ils onns 1766 fin 1772 ha Kant lavurà sco sutbibliotecari da la biblioteca roiala. L’onn 1769 avess el gì chaschun da daventar docent ad Erlangen ed il 1770 a Jena, ma omaduas giadas ha el decidì da betg dar suatientscha al clom. L’onn 1770, cun 46 onns, ha Kant lura pudì surpigliar la professura da logica e metafisica a Königsberg, a la quala el aspirava. Il medem onn ha el preschentà in’ulteriura dissertaziun en furma dal studi "Formen und Gründe der Sinnes- und Verstandeswelt". Questa professura ha Kant occupà fin ch’el ha terminà sia carriera academica per motivs da vegliadetgna (l’onn 1796, cun 72 onns). Er il clom a l’Universitad da Halle l’onn 1778 – che fiss stà collià cun ina paja bundant pli auta e cun bler prestige – ha Kant refusà. Ils onns 1786 e 1788 è Kant stà rectur da l’Universitad da Königsberg. Il 1787 è el en pli vegnì recepì en l’Academia da las scienzas da Berlin.

Ils davos 15 onns da sia vita èn stads segnads d’in conflict adina pli spinus cun l’autoritad da censura. Suenter la mort dal retg Friedrich II aveva ses successur Friedrich Wilhelm II surdà la direcziun da quella al nov minister da cultus Johann Christoph von Woellner. En ses edict dal 1794 aveva quel inculpà Kant d’avair degradà tschertas ductrinas fundamentalas da la sontga scrittira e dal cristianissem. Kant ha instruì vinavant fin il 1796, era dentant suttamess a la directiva da betg publitgar scrittiras religiusas, damai che quellas cuntegnian ideas deisticas che na sajan betg cumpatiblas cun la Bibla. 

Kant vegn savens descrit sco persuna professurala in pau steria ch’era s’obligada ad in curs dal di sever e ch’era concentrada rigurusamain sin sia lavur. Quest maletg è dentant sursegnà. Sco student era el in bun giugader da chartas e gudagnava schizunt ina part da ses custs da viver cun sa participar a turniers da bigliard. Medemamain fascheva el gugent part da societads e valeva là sco persuna galanta e vestgida a la moda ch’era buna da raquintar senza fin anecdotas divertentas.
Tenor atgna indicaziun da Kant en sia scrittira "Der Streit der Fakultäten" ha el pir cumenzà a sa suttametter ad in urden dal di ordinà en la vegliadetgna da 40 onns, suenter ch’el era sa sentì necessità da parter en sias forzas per motivs da sanadad. Dapi lura sa laschava el clamar da ses servient a las 4:45 uras e gieva a letg a las 22 uras. Da mezdi envidava el per regla amis, cun ils quals el manava lungas conversaziuns da tut gener, dentant senza ventilar dumondas filosoficas. Plinavant fascheva el mintga di da las medemas uras ina spassegiada. I vegn schizunt pretendì che la glieud da Königsberg avevi la disa da drizzar las uras suenter Kant. Facticamain èsi dentant surtut Heinrich Heine ch’ha derasà il maletg dal curs dal di rigurus da Kant en sia scrittira "Zur Geschichte der Religion und Philosophie in Deutschland".

Kant ha quasi passentà si’entira vita en la citad da Königsberg ch’era enconuschenta da quel temp sco ordvart liberala e cosmopolitica. E là è Kant er mort il 1804 en la vegliadetgna da bunamain 80 onns. Ses davos pleds duain esser stads: «Igl è bun.» Il monument da fossa da Kant sa chatta a l’exteriur dal dom da Königsberg, en l’uschenumnada Stoa Kantiana.
Cun sia moda da pensar critica («Sapere aude – hajas il curaschi da far diever da tes agen intelletg!») vala Kant sco il pli impurtant pensader da l’illuminissem tudestg. Per regla part’ins si’ovra en ina fasa precritica ed en ina fasa critica, perquai che sia posiziun è sa midada marcantamain il pli tard cun la publicaziun da la "Kritik der reinen Vernunft" (1781). Anc fin ils onns 1760 sa lascha Kant attribuir al raziunalissem en successiun da Leibniz e Wolff. Kant sez ha caracterisà questa fasa sco «sien dogmatic».

En sia (segunda) dissertaziun da l’onn 1770 sa lascha gia fastizar ina ruptura marcanta. Sper la raschun è uss er la contemplaziun ina funtauna d’enconuschientscha ch’è da resguardar. Da vulair declerar enconuschientschas da la raschun sco enconuschientschas contemplativas scuvra el sco rampign. La dissertaziun e ses clom a l’universitad mainan a la famusa fasa da taschair, durant la quala Kant ha elavurà sia nova teoria da l’enconuschientscha che dueva vegnir enconuschenta sut il num criticissem e che vegn discutada intensivamain fin oz. Pir suenter indesch onns da lavur intensiva è quella vegnida publitgada en furma da la "Kritik der reinen Vernunft". En quest’ovra ha Kant respundì la dumonda tge premissas che pussibiliteschan insumma l’enconuschientscha. A basa da questa lavur ‹preparatorica› ha Kant alura pudì sa deditgar en la vegliadetgna da 60 onns als temas ch’al parevan ils impurtants per propi, numnadamain a la filosofia pratica ed a l’estetica.

Fin a sia promoziun l’onn 1755 ha Kant lavurà sco magister privat ed ha elavurà sias emprimas scrittiras che tractavan dumondas da la filosofia da la natira. Uschia il 1749 "Gedanken von der wahren Schätzung der lebendigen Kräfte" (AA I, 1–181) ed il 1755 la "Allgemeine Naturgeschichte und Theorie des Himmels" (AA I, 215–368), en la quala el ha preschentà ina teoria davart l’origin dal sistem planetar tenor ils princips da Newton (uschenumnada Teoria da Kant-Laplace che vala fin oz sco cumprovada en ses fundaments). Il medem onn è el vegnì promovì cun ina lavur davart il fieu ("De igne", AA I, 369–384) ed è sa habilità cun ina lavur davart ils emprims princips da l’enconuschientscha metafisica ("Nova dilucidatio", AA I, 385–416), omaduas scrittas en latin.

Suenter intginas scrittiras pli pitschnas è cumparì il 1762 il tractat "Der einzige mögliche Beweisgrund zu einer Demonstration des Daseins Gottes", en il qual Kant ha empruvà da cumprovar che tut ils mussaments per l’existenza da Dieu preschentads fin alura na sajan betg valabels. Kant ha sinaquai preschentà in’atgna versiun d’in mussament da Dieu ontologic che dueva remediar ils sbagls da las emprovas precedentas.

Ils proxims onns èn segnads d’ina schientscha creschenta envers la metoda da la metafisica tradiziunala. Questa tenuta sa mussa oravant tut en la scrittira da Kant ch’è bain la pli divertenta en il senn litterar, "Träume der Metaphysik" (1766), che furma ina critica dad Emanuel Swedenborg. 

En sia scrittira cumparida il 1770 "De mundi sensibilis atque intelligibilis forma et principiis" differenziescha Kant per l’emprima giada cleramain tranter l’enconuschientscha sensitiva da las apparientschas dals objects ("Phaenomena") e l’enconuschientscha dals objects sco ch’els èn per propi cun agid da la raschun ("Noumena"). Spazi e temp considerescha el sco ‹contemplaziuns puras› appartegnentas al subject che sajan necessarias per pudair ordinar las apparientschas tranter pèr. Cun quai ha Kant anticipà dus elements centrals da sia filosofia critica da pli tard, cumbain che sia metoda è anc dogmatica e ch’el è da l’avis ch’ina enconuschientscha intellectuala dals objects sco ch’els èn per propi saja pussaivla. Ma tgi che decleria enconuschientschas da la raschun sco enconuschientschas da la contemplaziun commettia il "vitium subreptionis", il sbagl dal rampign. Ils proxims diesch onns ch’èn segnads da la vieuta a la filosofia critica duevan restar senza pli grondas publicaziuns (ils ‹onns mits›).

Tenor il sistem filosofic cumplessiv che Kant ha sviluppà en il decurs dals decennis vegnints ha quella da respunder trais dumondas, las qualas fineschan en ina quarta:

1. Tge poss jau savair?

2. Tge duai jau far?

3. Tge poss jau sperar?

4. Tge è l’uman?

Las dumondas vegnan mintgamai elavuradas da la teoria da l’enconuschientscha, da l’etica e da la filosofia da la religiun. Kant sez ha preschentà en sia perioda critica in text fundamental tar mintgin da quests champs. En lur summa respundan els la dumonda ‹Tge è l’uman?› ord vista filosofica. Ina resposta empirica ord vista pragmatica ha Kant empruvà da dar en si’antropologia.

Cura che Kant ha publitgà il 1781 la "Kritik der reinen Vernunft" era sia filosofia sa midada a moda fundamentala. Avant che tractar singulas dumondas metafisicas vul Kant respunder la dumonda, co che metafisica sa laschia insumma realisar tenor criteris scientifics. Ina tala metafisica, uschia argumentescha Kant, sto ademplir la pretensiun da cuntegnair enconuschientschas fundamentalas che valan a priori. La "Kritik der reinen Vernunft" tracta questas cundiziuns da l’enconuschientscha genuinas – vul dir ch’èn pussaivlas independentamain da mintga furma d’experientscha empirica – en trais parts: 1) l’estetica transcendentala sco teoria da la pussaivladad da la contemplaziun; 2) l’analitica da las noziuns e 3) l’analitica dals princips che prestan mintgamai il medem per noziuns e conclusiuns. Quests ultims tutgan tar la logica transcendentala; els na sa laschan dentant betg definir ord vista transcendentala sco fundamentals, damai che l’unitad da l’experientscha ch’els stgaffeschan è l’emprim be subjectiva ed ha objectivamain be ina funcziun regulativa. Enstagl dad els cuntegna la logica transcendentala ina dialectica transcendentala, la quala Kant vesa sco ina logica dad errurs inevitabels da la raschun. En quest rom ha er lieu la discussiun da posiziuns metafisicas classicas che Kant demascrescha sco successiun da talas errurs. Questas quatter parts da la "Kritik der reinen Vernunft" furman la scienza elementara transcendentala. Silsuenter tracta Kant en la scienza metodica transcendentala ils proceders didactics ed argumentativs che duain valair empè da la metafisica pli veglia e dogmatica. Pervia da las refutaziuns da las cumprovas da Dieu cuntegnidas en il cudesch, ha il Vatican mess il 1827 la "Kritik der reinen Vernunft" sin l’index dals cudeschs scumandads.

L’estetica transcendentala preschenta las furmas da la sensualitad ch’existan a priori. Igl èn quai las duas contemplaziuns puras spazi e temp. Cun definir spazi e temp sco las furmas da la cumpart sensuala da l’enconuschientscha, daventan ellas il fundament da la matematica sco scienza apriora, ma er da las scienzas natiralas e da l’enconuschientscha da mintgadi. I n’è pia betg necessari da differenziar – sco en il wolffianissem – tranter in spazi ideal da la matematica ed in spazi real dal interacziuns fisicas u – sco tar Newton – tranter in spazi real da la fisica ed in spazi fenomenal da l’experientscha. Tut las contemplaziuns èn experientschas sensitivas entaifer in urden spazial e temporal che furma la basa da las relaziuns tranter ils objects sco che nus als percepin.

En l’emprima part da la logica transcendentala, l’analitica transcendentala, postulescha Kant ch’i dovria per l’enconuschientscha tschertas noziuns puras, las categorias. Pir cun lur agid possian impressiuns sensualas daventar objects da l’experientscha. Questas noziuns chatta Kant cun sa far via tras tut las cumbinaziuns logicas pussaivlas che sa dattan or da l’imaginaziun. Cun applitgar las categorias sin spazi e temp sa furma in sistem da princips che valan a priori e che furman las cundiziuns fundamentalas en la percepziun d’objects, sco per exempel la colliaziun causala da tut las apparientschas. Tras quai è dada la pussaivladad d’ina matematica pura e d’ina scienza natirala pura. Ma cun definir las categorias sco indispensablas per cuntanscher l’unitad da las apparientschas, resulta che questas noziuns n’èn betg applitgablas directamain sin las chaussas sezzas (‹objects en sai›, noumenon), mabain mo indirect cun stimular la sensualitad e cun crear uschia en la schientscha individuala imaginaziuns en l’urden da spazi e temp.

La raschun umana sa stentia da surpassar l’enconuschientscha sensuala e d’enconuscher l’absolut. Faschond quai sa scumbiglia ella dentant en deposiziuns cuntradictoricas (las uschenumnadas antinomias), damai ch’ils criteris davart la vardaivladad na sajan betg applitgabels sin champs nua ch’ins saja necessità da desister da l’experientscha. Tuttina saja il basegn da la raschun da far quest’emprova indispensabel, pertge che be uschia sa laschia crear ina cumbinaziun utila tranter champ d’experientscha e subject. Questas errurs e cuntradicziuns necessarias analisescha Kant en la segunda part da la logica transcendentala, la dialectica transcendentala. Las cumprovas metafisicas (per exempel per l’immortalitad da l’olma, l’immensitad da l’univers u l’existenza da Dieu) mainian ad antinomias indissolviblas; las ideas da la raschun sa laschian numnadamain be applitgar cun senn sco noziuns regulativas en il process d’enconuscher las experientschas. Kant vegn a la conclusiun che l’existenza da Dieu, l’immortalitad da l’olma e l’eternitad dal mund na possian betg daventar l’object d’ina enconuschientscha pussaivla. En spezial per la libertad – chapida a moda transcendentala – demussa el dentant che quella na possia mai vegnir refutada, ni tras pura raschun ni tras experientscha. Situaziuns pon dentant er nascher a moda spontana, entant che la raschun las po be chapir sco cas da regularitad empirica (casualitad); perquai pon ins er attribuir mintga apparientscha ad ina causa transcendentala, per exempel a la libra voluntad da l’uman u a Dieu.

‹Tge poss jau savair?› En sia fasa precritica represchentava Kant in raziunalissem revisionistic tenor la scola da Wolff. Tras si’emprova da cumbinar la metafisica da la monadologia cun la filosofia da la natira dad Isaac Newton e tras il studi da Hume è Kant vegnì sveglià – sco ch’el di sez – da ses «sien dogmatic». El renconuscha la critica da David Hume envers il raziunalissem sco metodicamain correcta, vul dir: deducir l’enconuschientscha be da la raschun, senza contemplaziun sensuala, n’è per el betg pli pussaivel. Da l’autra vart maina l’empirissem da Hume a la conclusiun ch’ina enconuschientscha segira na saja insumma betg pli pussaivla, pia al scepticissem. Quel resguarda Kant dentant sco fauss, damai che tschertas conclusiuns sinteticas a priori èn evidentas – surtut en la matematica (p.ex. la tschertezza a priori da l’equaziun 7+5=12) ed en la fisica classica. Tuttina attestescha el al scepticissem da Hume d’avair «incità la sbrinzla [metodica] vi da la quala sa lascha envidar la glisch [da la teoria da l’enconuschientscha]». Uschia arriva Kant a la dumonda, "co che" enconuschientscha saja insumma pussaivla (ed en spezial a priori); "che" enconuschientscha saja pussaivla, demussian las prestaziuns da la matematica e da la fisica cleramain. Sut tge circumstanzas – uschia la dumonda da Kant – è enconuschientscha pia insumma pussaivla?

La "Kritik der reinen Vernunft", en la quala Kant formulescha sia teoria da l’enconuschientscha sco basa per ina metafisica scientifica, è pia ina confruntaziun tant cun la filosofia raziunalistica sco er cun la filosofia empiristica dal 18avel tschientaner. A medem temp daventa la "Kritik der reinen Vernunft" ina confruntaziun cun la metafisica tradiziunala, uschè lunsch sco quella represchenta concepts e models per declerar il mund ordaifer nossa experientscha. Cunter il dogmatissem dals raziunalists (p.ex. Christian Wolff u Alexander Gottlieb Baumgarten) ha Kant fatg valair ch’enconuschientscha na saja betg pussaivla senza contemplaziun sensuala, vul dir senza percepziun. Envers l’empirissem ha el argumentà che la percepziun sensuala restia nunstructurada senza che la raschun agiunta noziuns e la collia tras sentenzias e conclusiuns, vul dir tras reglas, cun la percepziun.

Tenor Kant succeda tutta enconuschientscha en furma da sentenzias. En questas sentenzias vegnan las contemplaziuns, che derivan da la sensualitad, colliadas cun las noziuns da la raschun (Synthesis). Sensualitad e raschun èn las duas sulettas funtaunas da l’enconuschientscha; ellas èn egualas ed independentas ina da l’autra. «Patratgs senza cuntegn èn vids, contemplaziuns senza noziuns èn tschorvas.»

Co vegni pia a l’experientscha, a l’enconuschientscha dal mund? Kant discutescha questa dumonda en l’analitica transcendentala che furma la segunda part da sia "Kritik der reinen Vernunft". Avant determinescha el dentant en l’estetica transcendentala ils fundaments sensuals da la percepziun. Tras las percepziuns puras spazi e temp differenziain nus tenor Kant in senn exteriur, en il qual imaginaziuns en il spazi èn dadas ina sper l’autra, ed in senn interiur, cun il qual nus percepin imaginaziuns en ina successiun cronologica. Las percepziuns puras spazi e temp èn uschia las furmas da tuttas imaginaziuns sensualas dals objects insumma, perquai che nus na pudain betg imaginar quels senza spazi e temp. Ils senns èn dentant receptivs, vul dir ch’els cuntegnan imaginaziuns be sch’els vegnan stimulads d’in mund exteriur (l’object en sai) che n’è betg perceptibel cun agid da noziuns.

Ma Kant na represchenta betg ina simpla teoria da reproducziun. Tenor sia famusa vieuta copernicana n’enconuschain nus betg ils objects en sai, mabain be lur apparientscha. L’apparientscha è quai ch’il subject da l’enconuschientscha percepescha sco object tras contemplaziun sensuala. Las reglas fundamentalas che determineschan quai che nus enconuschain vi dals objects èn pia las atgnas structuras da la sensualitad e da la raschun e betg forsa princips ontologics che fissan cuntegnids en l’esser sez. L’uman enconuscha pia a basa da si’atgna abilitad d’enconuscher persunala e na sa betg sche quest’enconuschientscha ha propi ina correspundenza en il mund exteriur. Questa «vieuta en la moda da pensar» dilucidescha Kant en l’introducziun da la segunda ediziun da la "Kritik der reinen Vernunft". El sa referescha a Copernicus ch’explitgescha il moviment vesaivel dals planets e da las stailas tras il moviment dal mund enturn l’atgna axa ed enturn il sulegl. L’aspectatur è quel che sa mova, betg il tschiel stailì. Uschia sco che nus ans imaginain il mund, datti objects dals quals l’impressiun vegn recepida dals senns – la sensualitad vegn incitada. Nus percurschain dentant be il resultat da questa stimulaziun, las contemplaziuns sensualas. Las apparientschas ans vegnan be dadas en furma d’objects en il spazi. Lur esser en il spazi è schizunt ina cundiziun per lur existenza. Il mund exteriur chapì sco summa da tut las apparientschas è en quel mument gia in’imaginaziun subjectiva. Talas contemplaziuns empiricas furmadas da singuls elements numna Kant sensaziuns. Spazi e temp vegnan dentant agiuntads a las sensaziuns (da la materia) sco furmas puras da la contemplaziun sensuala. Quests dus elements èn las furmas puras da la contemplaziun umana e na valan betg per ils objects sezs. Quai munta che mintga furma d’enconuschientscha è adina dependenta dal subject. Nossa realitad èn las apparientschas, vul dir tut quai che sa manifestescha en spazi e temp. Che nus n’essan betg abels d’ans imaginar objects senza spazi e temp è d’attribuir tenor Kant a nossas limitaziuns e betg als objects sezs. Sche spazi e temp existan er en ils objects en sai na pudain nus betg savair.

Las apparientschas sezzas na mainan dentant anc betg a noziuns, nundir a sentenzias. Ellas èn l’emprim dal tuttafatg nundeterminadas. Las ponderaziuns da Kant davart questa tematica èn cuntegnidas en la part davart la logica transcendentala. Quella tracta la cumpart da la raschun vi da l’enconuschientscha ed è dividida en ina teoria da las noziuns ed en ina teoria da las sentenzias. Las noziuns derivan da la raschun; quella las furma a moda spontana, ma tenor reglas, cun agid da l’imaginaziun productiva. Per pudair far quai dovri la conscienza da sasez productiva sco fundament da tut il pensar. Il punct central da la teoria da l’enconuschientscha kantiana furma la conscienza pura (vul dir abstrahada da tutta contemplaziun sensuala) dal ‹jau pens›; quella sa lascha er definir sco autoattribuziun dal mental. Questa conscienza da sasez furma l’origin da las noziuns da la raschun puras, las uschenumnadas categorias. Categorias vegnan furmadas da la raschun tenor las quatter funcziuns quantitad, qualitad, relaziun e modalitad.

A basa da las categorias e cun agid dal giudizi (l’abilitad da subsummar sut reglas) furma la raschun las sensaziuns tenor uschenumnads schemas. In schema è il proceder general da l’imaginaziun d’attribuir ad ina noziun ses maletg. Per exempel ves jau sin via insatge cun quatter chommas; jau enconusch: quai è in terrier. Jau sai: in terrier è in chaun, è in mammal, è ina creatira. Schemas èn pia noziuns generalas structurantas (tut tenor da plirs stgalims) che na pon betg vegnir gudagnadas da la contemplaziun empirica. Ellas derivan da la raschun ma sa refereschan a la percepziun.

Suenter avair descrit co che enconuschientscha funcziuna, arriva Kant a la dumonda fundamentala, numnadamain sche metafisica scientifica saja insumma pussaivla. Èsi pussaivel d’arrivar da puras ponderaziuns da la raschun a constataziuns ch’èn ablas d’augmentar noss’enconuschientscha? U en la formulaziun da Kant: Èn enconuschientschas sinteticas pussaivlas a priori?

Kant vegn a la conclusiun che quai saja pussaivel grazia a las categorias. La noziun da la relaziun cumpiglia per exempel las categorias substanza, causalitad e reciprocadad. A l’exempel da la causalitad sa lascha mussar: en nossa percepziun sensuala distinguain nus dus fenomens che succedan in l’auter. Lur colliaziun en furma da causa ed effect po dentant esser invisibla per nossa percepziun. Da quai resulta che la causalitad vegn pensada. U formulà autramain: La casualitad ans cumpara be sco princip fundamental da la natira perquai che nus ans figurain la casualitad en la natira percepida tras ils senns. Tuttina sa distanziescha Kant cleramain da la rolla predominanta u schizunt exclusiva ch’ils raziunalists attribueschan a la raschun. Categorias senza contemplaziun sensuala, uschia Kant, en be furmas e perquai vidas; per las activar basegni sensaziuns empiricas. Quai definescha er il cunfin da nossa enconuschientscha.

Ma co sa sviluppan teorias metafisicas? Quai è ina dumonda da la raschun che furma tenor Kant quella part da l’abilitad da pensar umana, cun la quala nus train conclusiuns a basa da noziuns e sentenzias. Igl è in tratg caracteristic da la raschun d’aspirar enconuschientschas adina pli vastas e da vulair enconuscher a la fin l’infinit ed absolut. Ma en quel mument perda la raschun il terren sut ils pes e passa da l’enconuschientscha fundada a moda sensuala a puras speculaziuns. Faschond quai producescha ella necessariamain las trais ideas transcendentalas immortalitad (olma), libertad (cosmos) ed immensitad (Dieu). En la dialectica che furma la scienza da la parita mussa Kant che l’existenza da quests princips regulativs na sa lascha ni cumprovar ni refutar.

Per Kant èsi in stgandel che la filosofia n’è betg stada abla fin qua da decider las cuntraversas tradiziunalas entaifer la metafisica. Sia finamira èsi da dar a la metafisica – sco Thales a la matematica u Galilei a las scienzas natiralas – ina metoda che lubescha d’arrivar a constataziuns plausiblas. La via per cuntanscher questa finamira è da definir ils cunfins da quai che sa lascha enconuscher e da refutar pretensiuns d’enconuschientscha transcendentas. Kant resumescha quest proceder en la formulaziun – che pudess tgunsch vegnir malchapida ordaifer ses context – ch’ins stoppia «dissolver [en la metafisica] la savida per insumma avair spazi per la cretta». Sco objects da questa ‹cretta› definescha el ils trais postulats da la raschun pratica.

L’emprima ediziun da la "Kritik der reinen Vernunft" è vegnida recepida be a moda targlinanta ed en las recensiuns èn sa manifestadas malchapientschas considerablas. Perquai ha Kant publitgà il 1783 las "Prolegomena" che duain introducir a moda enclegentaivla en la filosofia critica. Er dumondas da la filosofia da la natira reprenda Kant puspè en sias "Metaphysische Anfangsgründe der Naturwissenschaft" (1786). En quest’ovra emprova el da fundar la fisica da Newton sin ses princips critics. La finala sviluppa el dentant ina teoria da las forzas che maina sur Newton ora e che furma il punct da partenza per la filosofia da la natira da l’idealissem tudestg.

La dumonda ‹Tge duai jau far?› furma la basa da l’etica kantiana. Ma ina resposta a questa dumonda è pir stada pussaivla suenter avair publitgà las retschertgas davart la teoria da l’enconuschientscha en furma da la "Kritik der reinen Vernunft"; quellas furman numnadamain er il fundament critic per la filosofia pratica.

A las dumondas areguard il fundament da la filosofia da la morala aveva Kant be fatg allusiun en ils chapitels finals da la "Kritik der reinen Vernunft". Il 1785 ha el approfundà questa tematica en l’ovra "Grundlegung zur Metaphysik der Sitten". Qua vegn sviluppà l’imperativ categoric sco princip fundamental da l’etica. Plinavant vegn l’idea da la libertad (ch’era sa mussada sco betg cumprovabla en la "Kritik der reinen Vernunft") giustifitgada sco postulat fundamental e necessari da la raschun pratica. Suenter avair repassà intginas parts da la "Kritik der reinen Vernunft" per la segunda ediziun il 1787 è cumparida il 1788 la "Kritik der praktischen Vernunft". Qua reveda Kant per part l’access argumentativ ch’el aveva elegì en la "Grundlegung zur Metaphysik der Sitten", entant che las ponderaziuns orientadas a l’agir survegnan dapli spazi.

En questas duas scrittiras examinescha Kant las cundiziuns e las pussaivladads da formular duairs ch’èn moralmain liants. Quai na duai betg succeder sin fundament da la religiun, da l’intelletg uman ordinari u da la pratica empirica, mabain sa basond sin la raschun pratica. Entaifer las ponderaziuns da Kant davart l’etica èn trais elements centrals: la noziun da la buna veglia, la supposiziun da la libertad da la voluntad e la furma logica d’in imperativ categoric che po sco suletta garantir ch’ina pretensiun morala saja impegnativa. Kant vesa il fundament da la morala en l’autodeterminaziun da la libra voluntad tras in princip absolut: «La voluntad è l’abilitad d’eleger be quai che la raschun renconuscha independent da l’inclinaziun sco praticamain necessari, vul dir sco bun.»

Kant argumentescha che mintga uman chattia la norma da la moralitad en ses intern e ch’el duaja furmar la maxima da ses agir tenor quest princip general: «Princips pratics èn sentenzas che cuntegnan ina determinaziun generala da la voluntad, la quala enserra da sia vart pliras reglas praticas. Els èn subjectivs u be maximas, sche la cundiziun vegn considerada dal subject sco be valaivla per l’atgna voluntad; els èn dentant objectivs u leschas praticas sche lur cundiziun vegn renconuschida sco objectiva, vul dir sco valaivla per la voluntad da mintga creatira raschunaivla.»

La determinaziun da la voluntad raschunaivla exclusivamain tras sasezza pretenda pia da drizzar la maxima da l’agen agir tenor il princip da la moralitad. Per l’uman che n’è betg ina creatira puramain raziunala, mabain a medem temp sensuala, s’exprima quest princip en la furmla d’in imperativ categoric sco pretensiun absoluta. En la "Grundlegung zur Metaphysik der Sitten" è l’imperativ categoric cuntegnì en pliras formulaziuns; quellas han mintgamai in auter punct da referenza (natira, umanitad, legislaziun ‹abstracta›) e cumpletteschan ina l’autra. La formulaziun la pli enconuschenta sa cloma: «Agescha be tenor quella maxima, da la quala ti pos a medem temp vulair ch’ella daventia ina lescha generala.»

Senza libertad na fiss l’imperativ categoric betg pussaivel, da l’autra vart sa lascha la libertad pir deducir da la lescha morala, pertge che be teoreticamain na sa lascha ella betg segirar. Sche l’uman agescha tenor la lescha morala è el independent d’influenzas sensualas e d’impuls da l’instinct; el è uschia liber d’influenzas d’ordaifer ed agescha a moda autonoma. Sco creatira autonoma posseda el tenor Kant dignitad umana. Premissa per la dignitad umana n’è tenor Kant dentant betg che l’uman agescha a moda morala, mabain ch’el è insumma abel d’agir moral.
Sia chapientscha da libertad ha Kant sviluppà s’occupond da las differentas opiniuns areguard la libertad da la voluntad ch’eran derasadas da ses temp. Hume per exempel pretendeva che l’uman saja ina creatira dal tuttafatg natirala che saja suttamessa be a la causalitad che valia er per l’ulteriura natira. Kant emprova percunter da schliar la cuntradicziun che sa dat tranter il pensar tenor causalitads natiralas d’ina vart e la necessitad da la libra voluntad per la morala da l’autra vart. Per far quai contempla el l’uman da duas differentas perspectivas: Per l’ina tracta el l’uman sco creatira empirica ch’è suttamessa – sco tar Hume – a las leschas da la natira. A medem temp è l’uman dentant er ina creatira ch’è abla da far diever da ses intelletg. Tras quai po el s’orientar a princips morals e suandar leschas che la raschun sezza sa dat e fa uschia a medem temp part dal ‹reginavel da la libertad›.

Libra è la voluntad tenor Kant pia be sch’ella sa suttametta a leschas moralas. En sia filosofia da la religiun tardiva sviluppa Kant dentant er ina teoria, co che la decisiun da far dal mal sa lascha accordar cun sia chapientscha da la libertad.

Damai ch’ella s’orientescha al caracter obligant dal cumond moral, ha l’etica da Kant in caracter impegnativ. Ella sa differenziescha pia cleramain da models precedents sco per exempel da l’etica dad Aristoteles che sa basa sin virtids. Bain è er Kant da l’avis che mintga uman sa stentia inevitablamain da cuntanscher ventira. Ma la diversitad da las opiniuns subjectivas areguard la ventira umana na lubeschia betg da deducir leschas objectivas che pudessan furmar la basa per in’etica eudaimonistica. Al lieu da la ventira tschenta Kant perquai la ‹meritaivladad a la fortuna› che resultia dal cumportament moral. Be sche l’uman fa ses duer, è el degn da daventar ventiraivel. Kant na snega pia betg la brama suenter la ventira e na la crititgescha er betg. Ma tenor el na dastga quella betg giugar ina rolla cura ch’i va per decider la dumonda, tge che saja moralmain necessari.

Ma Kant na discurra en sias ovras davart la filosofia pratica betg da dumondas fundamentalas, mabain da fenomens etics fitg concrets. En questas passaschas vegn evident che si’etica n’è betg be in formalissem vid ed er betg in surdumandar l’uman a moda rigida, mabain ch’ella sa stenta tuttavia da tschiffar la varietad da l’agir uman.

En la vita da l’uman na sa lascha tenor l’avis da Kant betg cuntanscher ventira, mabain be cuntentezza da sasez. Quella consista tenor el en la cuntentezza da l’uman da s’orientar en ses agir tenor la moralitad. Per Kant tutgi tar las obligaziuns moralas, da promover il bainstar dad autras persunas tras servetschaivladad ed in agir altruistic en amicizias, en la letg ed en famiglia.

Il 1793 ha Kant annunzià en il prolog da la "Kritik der Urteilskraft" che sia ‹fatschenta critica› areguard l’etica saja terminada cun quest’ovra. Ussa veglia el sa deditgar a la ‹fatschenta doctrinala›, vul dir a l’elavuraziun d’in sistem tenor la filosofia transcendentala. Ordavant publitgescha el dentant anc "Die Religion innerhalb der Grenzen der bloßen Vernunft" (1793). En quest’ovra examinescha Kant il cuntegn raziunal da la religiun e sviluppescha vinavant si’idea davart ina religiun raziunala orientada a la morala ed a la pratica sco ch’el l’aveva gia postulà en ovras precedentas.

Sco elavuraziun ‹doctrinala› suonda lura il 1797 la "Metaphysik der Sitten". En las duas parts principalas davart la doctrina giuridica e la doctrina da las virtids concepescha Kant ina filosofia ed etica politica fitg detagliada. Sia filosofia dal dretg cun ses princip fundamental da la reciprocadad amplifitgescha Kant en ses tractat "Zum ewigen Frieden" ad ina lia dals pievels che dueva la finala cumpigliar tut ils stadis e tut ils pievels: «Sch’i sa lascha cuntanscher ch’in pievel pussant e sclerì vegn da sviluppar ina republica (che sto tenor sia natira esser orientada a la pasch perpetna), alura po quella furmar il center d’ina colliaziun federativa, a la quala er auters stadis pon s’associar. Uschia po vegnir segirà il status da libertad dals singuls stadis tenor l’idea dal dretg dals pievels ed augmentà pli e pli tras ulteriuras colliaziuns da quest gener.»

En la "Kritik der reinen Vernunft" ha Kant snegà la pussaivladad da pudair respunder sia terza dumonda – ‹Tge poss jau sperar?› – be or da la raschun. Sche Dieu, l’immortalitad da l’olma e la libertad na sa laschan betg cumprovar tras la raschun e quella na po er betg cumprovar l’inexistenza da questas ideas, alura daventa la dumonda da l’absolut ina dumonda da la cretta: «Jau hai stuì schliar la savida, per far plazza a la cretta.»

Correspundentamain na pon ins – tenor Kant – betg vesair en il decurs da l’istorgia in’intenziun divina. L’istorgia vegn il cuntrari furmada da l’uman ch’è liber. Pervia da questa libertad na chatt’ins en l’istorgia er nagina regularitad u in svilup en direcziun da beadientscha u perfecziun; il progress na furma numnadamain nagina premissa necessaria per l’agir uman. Tuttina èsi pussaivel da s’imaginar che la natira cuntegnia in plan, pia da pensar che l’istorgia sa sviluppeschia tenor ina directiva (e saja uschia teleologica). Sch’ins sa lascha en sin questa pussaivladad, alura pon ins s’imaginar che la convivenza dals umans vegnia guidada da la raschun. Cun agid da quella ha l’uman creà il dretg che determinescha adina pli fitg l’urden social. A la fin maina quest svilup ad ina constituziun burgaisa perfetga, la quala è da durada en quel mument ch’era ils singuls stadis èn sa cunvegnids tranter els sin ina legislaziun exteriura. Quest’«istorgia a mira cosmopolitica» constituescha tenor Kant l’incarica politica, tenor la quala ils regents han da drizzar lur agir.

Kant era optimistic ch’il pensar liber vegnia a midar pass per pass la mentalitad dals umans ed ad influenzar la regenza en direcziun d’in tractament undraivel dal pievel. La tenuta averta da Friedrich il Grond – cumbain plitost en dumondas religiusas – ha confermà Kant en ses pensar. 

Uschia è Kant daventà in dals spierts avantgardists da l’illuminissem, il qual el veseva sco destin da l’uman: 

«L’illuminissem è la sortida da l’uman or da ses stadi minoren ch’el ha sez chaschunà. Il stadi minoren è l’inabilitad da far diever da ses intelletg senza vegnir manà d’insatgi auter. Chaschunada sezza è questa minorennitad sch’ella na deriva betg da mancanza d’intelletg, mabain da resolutezza e da curaschi da far diever da ses intelletg senza vegnir manà d’insatgi auter. Sapere aude! Hajas il curaschi da far diever da tes agen intelletg! è pia la parola da l’illuminissem.»

– ‹Resposta a la dumonda: Tge è l’illuminissem?›, en: "Berlinische Monatsschrift", 1784, 2, p. 481–494

I na fa perquai betg surstar che Kant era in aderent da la Revoluziun franzosa e ch’el ha er defendì questa posiziun – malgrà ch’el è stà expost a repressalias sut Friedrich Wilhelm II. E malgrà la censura creschenta èn quai er stads ils onns en ils quals Kant ha publitgà sias scrittiras religiusas. Tenor quellas na sa lascha Dieu betg cumprovar. Ma in agir moral consequent n’è betg pussaivel senza crair en libertad, immortalitad e Dieu. Perquai furma la morala l’origin e la religiun declera ils duairs morals sco leschas divinas. La religiun è pia suandada ad ina lescha da la morala ch’era gia avant maun. Per chattar ils vairs duers emprova Kant perquai da destillar da las differentas ductrinas religiusas il cuntegn oriund. Praticas ecclesiasticas ritualisadas crititgescha Kant sco rauba da preraglia. E propi ha Kant survegnì suenter la publicaziun da l’ovra religiusa "Die Religion innerhalb der Grenzen der bloßen Vernunft" (1793/94) l’ordra ministeriala da betg pli publitgar en quest senn. Durant il temp da regenza dal retg ha Kant respectà quest scumond; suenter sia mort è Kant dentant puspè revegnì a sia posiziun en rom da la dispita da las facultads.

Normalmain vegn la "Kritik der Urteilskraft" (KdU) considerada sco terza ovra centrala da Kant. En quest’ovra ch’è cumparida il 1790 emprova Kant da cumplettar ses sistem filosofic stgaffind ina colliaziun tranter la raschun teoretica (che furma la basa da l’enconuschientscha da la natira) e la raschun pratica e pura (che maina a la renconuschientscha da la libertad sco idea ed a la lescha morala). Tenor Kant è il sentiment dal gust situà tranter l’abilitad d’enconuscher e l’abilitad da desiderar. Il princip che collia quests elements è l’intenziunalitad. Quella sa mussa d’ina vart en il giudicat estetic davart il bel e sublim (part I), da l’autra vart en il giudicat teleologic che determinescha la relaziun da l’uman tar la natira (part II). En omadus cas n’ha il giudicament betg ina vigur determinanta – sco quai è il cas tar l’enconuschientscha, nua ch’ina noziun concreta vegn suttamessa ad ina noziun generala –, mabain ina reflectanta, quai che vul dir che las valurs generalas vegnan gudagnadas or da l’occupaziun cun cas concrets.

Da definir l’estetic è in process da giudicament subjectiv, en il qual i vegn attribuì ad in object tras la capacitad da giuditgar il predicat bel u betg bel. Criteris per giudicaments davart il gust èn tenor Kant ils suandants: che quels vegnian prendids independentamain d’interess da la persuna che giuditgescha; che quests giudicaments sajan subjectivs, vul dir ch’els na vegnian betg suttamess ad ina noziun; ch’il giudicament pretendia d’esser da valaivladad generala; ch’il giudicament vegnia prendì necessariamain. Sco en l’etica tschertga Kant er qua ils criteris formals (las cundiziuns da la pussaivladad) d’in tal giudicament e na sa fatschenta betg cun la determinaziun materiala (il cuntegn) da quai che vegn resentì sco bel.

Cuntrari al bel n’è il sublim betg lià ad in object e sias furmas: «Sublim è quai che cumprova – gia cun be pudair vegnir pensà – ch’il sentiment posseda in’abilitad che surpassa mintga mesira dals senns.» Tant il bel sco il sublim plaschan tras sasezs. Ma il sublim n’evochescha betg in sentiment da daletg, mabain d’admiraziun e stima. En l’art sez n’èsi per Kant betg pussaivel da realisar il sublim; quel possia be esser in’imitaziun nauscha dal sublim che vegn avant en la natira: «Bel è quai che plascha sa basond sulettamain sin in giudicament (pia betg tras impressiun dal senn tenor ina noziun da la raschun). Da quai resulta da sez ch’i sto plaschair senza nagin interess. Sublim è quai che plascha immediat tras sia resistenza cunter l’interess dals senns.»

En il giudicat teleologic vegn analisada l’intenziunalitad che giascha en la natira. L’intenziun n’è betg ina qualitad dals objects, mabain vegn pensada da nus e transferida en ils objects; ella è pia – sco la libertad – in’idea regulativa. L’intenziun natirala d’in object sco ch’ella vegn pensada da la raschun resulta da la relaziun tranter las parts e l’entir. La structura d’ina planta ed il cumportament coordinà dals process natirals na sa laschan betg declerar cun in simpel mecanissem; cuntrari ad in’ura reproducescha la planta sezza. Sin nus fan las relaziuns tranter las chaussas da la natira l’impressiun sco sch’i fiss cuntegnì lien in’intenziun. Kant avertescha dentant da vulair declerar quest’intenziun resentida cun agid da la religiun: «Sch’ins fa diever en il context da las scienzas natiralas da la noziun da Dieu per declerar l’intenziunalitad da la natira e dovra silsuenter l’intenziunalitad per cumprovar ch’i dettia in Dieu: alura na serva quai ni a l’ina ni a l’autra da questas duas scienzas.»

In giudicat estetic è adina subjectiv, er sch’el vegn pronunzia senza interess e – cuntrari als giudicats da l’enconuschientscha – senza far diever da noziuns. Tuttina pretenda el tenor Kant d’avair valaivladad generala. Quai è be pussaivel sch’igl è quasi avant maun in’enconuschientscha, uschiglio na sa lascha pensar nagina valaivladad generala. Questa forza d’enconuschientscha nascha dal gieu liber tranter forza d’imaginaziun (per colliar la multifariadad da las contemplaziuns) e da la raschun (per cumbinar l’imaginaziun a noziuns). Quest gieu evochescha tar il contemplader d’in object in sentiment da plaschair (u displaschair) e maina ad in daletg che nus colliain cun l’object che nus numnain ‹bel›. Da quai resulta ch’in contemplader d’in object che tira ina sentenzia estetica tras daletg pretenda che questa sentenzia valia per tuts e na saja er betg da discutar davent tras discussiun, schizunt sche las opiniuns divergeschan. L’atgnadad da la sentenzia dal gust consista pia en quai ch’ella – cumbain ch’ella ha be valaivladad subjectiva – recurra als objects uschia sco sch’i fissan pussaivlas sentenzias objectivs a basa da l’enconuschientscha.

Cun la dumonda ‹Tge è l’uman?› sa fatschenta Kant surtut a moda empirica. A partir dal 1773 ha el cumenzà a docir antropologia sco nov rom a l’universitad, suenter ch’el aveva gia introducì il 1755 geografia fisica sco rom d’instrucziun. Questas prelecziuns n’han betg chattà repercussiuns directas en si’ovra filosofica; tuttina furman ellas in impurtant fund per il pensar da Kant. Per el furmavan questas prelecziuns, tar las qualas el ha er quintà la pedagogia, ina sort preparaziun per la transiziun a l’universitad sco intermediatura da sabientscha davart il mund. Questa propedeutica dueva intermediar en emprima lingia ils fenomens empirics e lur leschas e main ils fundaments ils pli profunds. Kant sa stentava da docir questas tematicas a moda divertenta e betg sitga. Sper ovras filosoficas spezialisadas (Montesquieu, Hume) sa basava Kant en emprima lingia sin litteratura actuala e rapports da viadi. El sviluppava pia sias ideas a basa da rapports da terzs e colliava quels cun atgnas observaziuns per arrivar ad ina concepziun da l’uman uschè cumplessiva sco pussaivel.

L’interess da Kant n’è betg drizzà sin l’antropologia fisiologica, pia sin la dumonda «tge che la natira fa da l’uman», mabain sin la dumonda «tge che l’uman sco creatira ch’agescha libramain fa da sasez u po e duai far da sasez». Sco lavurs prematuras davart questas tematicas pon valair "Beobachtungen über das Gefühl des Schönen und Erhabenen" (1764), "Über die Krankheit des Kopfes" (1764) ed "Über die verschiedenen Rassen der Menschen" (1775). A la medema gruppa da scrittiras sa laschan er attribuir "Mutmaßlicher Anfang der Menschheitsgeschichte" (1786) e parts da las lavurs davart la filosofia da la religiun. L’ovra tardiva "Anthropologie in pragmatischer Hinsicht" (1798) po valair sco ina resumaziun da las stentas da Kant sin quest champ. L’ovra sa basa en emprima lingia sin la davosa prelecziun d’antropologia da l’enviern 1795/96. Cuntrari a sias scrittiras teoreticas è l’antropologia ‹pragmatica›. Entant ch’in imperativ categoric pretenda valaivladad absoluta, s’orientescha in imperativ pragmatic a la finamira d’agir. L’imperativ moral è ina dumonda da la pura raschun pratica; l’imperativ pragmatic è percunter d’attribuir a l’instrucziun da la natira empirica.

Analisond il cuntegn da l’antropologia da Kant constatesch’ins ch’i na sa tracta betg d’ina filosofia antropologica sco quai ch’ella dueva vegnir elavurada en il decurs dal 20avel tschientaner. Las tematicas che Kant tracta èn plitost d’attribuir – tenor chapientscha moderna – a la psicologia, l’etnologia e la scienza da la cultura populara. L’emprima part dal cudesch, la didactica antropologica, tracta ils duns da l’enconuschientscha, dal sentiment e dal garegiament. Kant sa fatschenta cun dumondas da la conscienza da sasez, da l’apparat da la percepziun e da la forza imaginativa; el tracta dumondas davart il plaschair e displaschair, la differenza tranter chapir e giuditgar u ils princips da l’associaziun. En la segunda part, la caracteristica antropologica, descriva Kant atgnadads dal caracter e co che l’uman po sviluppar quellas. En quest connex tematisescha el ils singuls individis, differenzas da la schlattaina, pievels, razzas e l’entira umanitad ed emprova d’elavurar structuras cun agid da classificaziuns. Tematicas che vegnan tractadas qua èn per exempel la scienza tradiziunala davart ils temperaments u la dumonda davart atgnadads che vegnan ertadas resp. che resultan dal pensar. Las dunnas resguardava Kant sco pli sensitivas, orientadas pli ferm al gust e main raziunalas che l’um. A las tschintg «grondas naziuns europeicas» (Franzos, Englais, Spagnols, Talians e Tudestgs) ha Kant attribuì tipicas caracteristicas da naziunalitad. E per finir ha el classifitgà ils umans attribuind quels – sco quai che gia Linné aveva fatg curt avant el – a quatter «razzas». Kant ha furmà in’ierarchia cun ils alvs sisum, suandads dals Inds mellens, dals nairs e dals cotschens da l’America. Confurm a la teoria dal clima ch’era actuala da quel temp, ha Kant attribuì a questas razzas abilitads spiertalas e socialas diminuentas. Per finir ha Kant differenzià l’uman da l’animal tras l’abilitad da la raschun da surmuntar il nausch e da cuntanscher in’umanitad che collia ils pievels en furma d’ina communitad da cosmopolits.

Ord vista dad oz ston ins giuditgar blers dals parairis da Kant davart l’antropologia sco sbagliads e plain pregiudizis. Las infurmaziuns negativas davart culturas e pievels esters che Kant ha chattà en sias funtaunas ha el per part anc rinforzà; perquai al è er gia vegnì reproschà rassissem, e quai tant pli ch’i deva gia da ses temp vuschs che faschevan valair posiziuns bler pli modernas che Kant sez.

Suenter avair terminà la filosofia transcendentala vuleva Kant er extender la filosofia da la natira; quest project n’è el dentant betg vegnì da manar a fin. A partir dal 1790, anc durant scriver la "Metaphysik der Sitten", ha Kant cumenzà ina lavur cun il titel "Übergang von den metaphysischen Anfangsgründen zur Physik". La lavur vi da quest’ovra al ha fatschentà fin sia mort l’onn 1804. Ils manuscrits da quests ultims onns èn vegnids reunids ad in ‹Opus postumum›, il qual è pir vegnì rendì accessibel ad in vast public l’onn 1935. Quests texts mussan che Kant ha mantegnì fin en l’auta vegliadetgna l’abilitad e la veglia da transfurmar la filosofia critica.

Partind dal problem da pudair giustifitgar maximas da perscrutaziun regulativas sco ch’ellas vegnan applitgadas en las scienzas natiralas – en spezial en fisica, chemia e biologia – è Kant sa sentì necessità d’intercurir pli da rudent la rolla ch’ils senns dal corp uman giogan en il process d’enconuschientscha. Dal spazi vid – uschia concluda Kant – na possia derivar nagina experientscha; per pudair percepir l’existenza d’ina materia saja necessaria l’influenza d’ina materia sin ils senns. Ina gronda part da l’‹Opus postumum› è lura era deditgada a l’emprova da cumprovar l’existenza d’in eter u d’ina materia da chalur ch’empleneschia l’entir univers.

La problematica da questas perscrutaziuns – che Kant numnava en tschertgels privats ses capodovra – sa stauscha dentant tras ils differents sbozs sin livels adina pli abstracts. Enturn il 1800 è Kant perquai returnà ad in nivel sistematic che correspunda en in tschert senn a la "Kritik der reinen Vernunft". Kant sviluppescha novs concepts d’autodeterminaziun, ils quals el applitgescha lura era sin la raschun pratica. A la fin è el sa fatschentà cun ina nova concepziun d’in «sistem da la filosofia transcendentala», la quala el n’è dentant betg vegnì da terminar.

Gia dal temp da vita valeva Kant sco filosof extraordinari, uschia ch’igl è gia naschì ils onns 1790 in veritabel ‹kantianissem›. Sco emprims impurtants recensents èn da numnar Johann Schulz, Karl Leonhard Reinhold ed era Friedrich Schiller. Ma gia baud hai er dà posiziuns criticas da vart da represchentants raziunalistics da l’illuminissem. Moses Mendelssohn ha per exempel numnà Kant in che smardeglia tut ed August Eberhard ha schizunt fundà in’atgna revista, en la quala el ha publitgà sia critica. Sin quella ha Kant respundì explicitamain en sia scrittira "Über eine Entdeckung, nach der alle neue Kritik der reinen Vernunft durch eine ältere entbehrlich gemacht werden soll".

Da pli gronda muntada èn stadas las criticas da Johann Georg Hamann e da Johann Gottfried Herder ch’han reproschà a Kant d’avair negligì la lingua sco funtauna d’enconuschientscha originara. Herder ha plinavant rendì attent al fatg che l’uman ‹metaschematisescha› gia en il process da percepziun – in’enconuschientscha che vegn confirmada oz da la psicologia da la furma. In’ulteriura critica fundamentala ha formulà Friedrich Heinrich Jacobi; el ha refusà la separaziun en ils dus bists d’enconuschientscha (sensualitad e raschun) ed ha refusà la noziun da l’‹object en sai›.
Ina segunda fasa d’occupaziun cun l’ovra da Kant furma l’idealissem tudestg. Il scolar da Kant Johann Gottlieb Fichte ha refusà la contemplaziun sco funtauna d’enconuschientscha; da qua è el arrivà a ses idealissem subjectiv. La reacziun negativa da Kant ha el da sia vart commentà a moda disfavuraivla. Medemamain han Friedrich Wilhelm Joseph Schelling e Georg Wilhelm Friedrich Hegel empruvà da cumplenir e superar Kant tras lur sistems absoluts. Cun la mort da Hegel (1831) è l’idealissem – sco epoca entaifer l’istorgia da la filosofia – bain ì a fin a moda andetga; ma sia recepziun ha cuntinuà er vers la segunda mesadad dal 19avel tschientaner.

Arthur Schopenhauer resguardava sasez sco il pli impurtant scolar da Kant. El spretschava la concurrenza da la scola da Hegel ed ha surpiglià la teoria da l’enconuschientscha da Kant en ses capodovra "Die Welt als Wille und Vorstellung". L’‹object en sai› ha el dentant remplazzà tras la ‹voluntad›. Las reacziuns da Max Stirner e Friedrich Nietzsche èn stadas negativas tant envers Hegel sco er envers Kant. Els han per l’ina refusà l’absolutissem da Hegel e per l’autra empruvà da chattar ina via or da la enconuschientscha dischillusiunanta da las pussaivladads limitadas da l’agir uman (tenor Kant). Els han dentant fatg quai senza tschertgar tegn tar in Dieu palpabel, gea schizunt senza avair tschertezza areguard la libertad.

Ina terza via da recepir l’ovra da Kant han inizià Jakob Friedrich Fries, Johann Friedrich Herbart e Hermann von Helmholtz. Els han surtut legì Kant sut aspects scientifics, en spezial psicologics. Sut Otto Liebmann ha alura cumenzà a sa sviluppar il neokantianissem da la segunda mesadad dal 19avel tschientaner che dueva dominar la discussiun fin il temp da l’Emprima Guerra mundiala. Ils represchentants principals eran Hermann Cohen e Paul Natorp da la Scola da Marburg che sa distinguan tras lur access scientific sco er Heinrich Rickert e Wilhelm Windelband da la Scola da Baden cun accents sin il champ da la filosofia da las valurs e da l’istorgia. Lur tratg cuminaivel è la critica envers il term central ‹a priori›, il qual els resguardavan sco element metafisic da Kant. Ma tuttina è lur posiziun restada en bleras dumondas damanaivel a l’idealissem. Auter è quai stà en il criticissem dad Alois Riehl e ses scolar Richard Hönigswald; quels èn bain sa fundads fermamain sin Kant, ma han empruvà da scriver vinavant sias teorias resguardond las enconuschientschas da las scienzas modernas. Atgnas vias èn ids Hans Vaihinger (cun sia teoria dal ‹sco sche›) ed ils anteriurs represchentants da la Scola da Marburg Nicolai Hartmann (cun in’onotologia dal realissem critic) ed Ernst Cassirer (cun la filosofia da las furmas simbolicas). Cassirer ha tranter auter demonstrà ch’era teorias modernas da la matematica e da las scienzas natiralas (sco per exempel la teoria da la relativitad) laschan s’accordar cun il criticissem.

En il 20avel tschientaner na chatt’ins bain betg pli scolas da Kant, ma tuttina ha praticamain mintga filosofia tgirà la confruntaziun u il dialog cun Kant. Quest barat tanscha da Charles S. Peirce sur Georg Simmel, Edmund Husserl, Karl Jaspers, Max Scheler, Martin Heidegger, Ernst Bloch fin Theodor Adorno e Karl Popper ed è er da chattar en la filosofia analitica, en furma dal commentari da la "Kritik der reinen Vernunft" scritta da Peter Frederick Strawson u en l’ovra "Geist und Welt" da John McDowells, en la quala l’autur reprenda motivs da pensar da Kant. En pli è il constructivissem dad Erlangen collia cun Kant ed er la mira da Karl-Otto Apel da transfurmar la filosofia transcendentala stat en stretga connexiun cun Kant. Il medem vala per Carl Friedrich von Weizsäcker e per Jean-François Lyotard che sa referescha en si’estetica al term kantian dal sublim. En la segunda mesadad dal 20avel tschientaner è sa furmada adina dapli ina gruppa da filosofs ch’è sa posiziunada en il senn d’ina raziunalitad critica en la tradiziun da Kant. A quella sa laschan tranter auter attribuir Helmut Holzhey, Dieter Henrich, Gerold Prauss, Norbert Hinske, Herbert Schnädelbach, Reinhard Brandt u Otfried Höffe. Er en ils Stadis Unids datti represchentants da questa posiziun sco per exempel Paul Guyer, Henry E. Allison e Christine Korsgaard. Da menziunar è era la renaschientscha da l’etica deontologica, la quala ha survegnì impuls decisivs en furma da la teoria da la giustia da John Rawl. Ella furma era la basa da l’etica dal discurs ch’è vegnida sviluppada tras Karl-Otto Apel e Jürgen Habermas e da la teoria dal discurs dal dretg tenor Robert Alexy. Ma er en l’estetica ed en la filosofia da la religiun han gì lieu en il decurs dal 20avel tschientaner discurs intensivs davart e cun l’ovra da Kant.

Kant è er restà en il temp preschent il filosof che vegn recepì il pli intensiv. Da quai dattan per exempel perditga ils 1100 commembers al 9avel Congress da Kant internaziunal a Berlin l’onn 2000 u las bundant 1000 monografias e collecziuns da tractats ch’èn cumparidas il 2004 per ses 200avel onn da mort. Medemamain cuntinuescha la retscha ‹Studis da Kant› (fundada il 1896) cun radund 25 publicaziuns l’onn, l’activitad da la Societad da Kant a Halle/Saale (fundada il 1904) e la lavur dal Post da perscrutaziun da Kant a l’Universitad da Mainz. A Bonn è vegnida terminada il 2008 la publicaziun da tut las scrittiras da Kant en furma electronica e l’Archiv da Kant a Marburg cuntinuescha da cumplettar l’Ediziun d’academia (cf. sutvart).
Gia en il decurs dal 19avel tschientaner èn cumparidas ediziuns cumplessivas da las scrittiras da Kant. L’ovra da referenza da standard è dentant daventada l’Ediziun d’academia da l’Academia prussiana per scienzas, Berlin 1900ss. (29 toms). Quella resguarda er il relasch, la correspundenza, texts da referenza e divers manuscrits da las prelecziuns da Kant. Oz vegn quest’ediziun tgirada vinavant da l’Academia da las scienzas da Berlin-Brandenburg. L’ovra tardiva, l’uschenumnà ‹Opus postumum› fa bain part da l’Ediziun d’academia; en quest cas na sa tracti dentant ni d’ina copia exacta da las funtaunas, ni d’ina ediziun critica ed er betg da l’emprova da vulair reconstruir l’ovra finala intenziunada da Kant.

Sco ediziuns da studi modernas èn da numnar en emprima lingia l’ediziun cumplessiva da Wilhelm Weischedel dals onns 1955 fin 1962 e l’ediziun critica da singulas ovras che cumparan en la Biblioteca filosofica.

En onur da Kant èn vegnids erigids numerus monuments, en spezial en il decurs dal 19avel tschientaner ed a l’entschatta dal 20avel tschientaner. Qua ina selecziun:


Ils 12 da favrer 1904 – per il 100avel di da la mort da Kant – è vegnida inaugurada al chastè da Königsberg ina tavla commemorativa da bronz che cuntegneva ina sentenzia centrala da la "Kritik der praktischen Vernunft": «Duas chaussas emplainan il spiert cun admiraziun e veneraziun adina nova e creschenta, pli savens e profund ch’il pensar s’occupa dad ellas: il tschiel stailì sur mai e la lescha morala en mai.»

La tavla originala è ida a perder il 1945. A chaschun dal giubileum da 700 onns da la citad da Königsberg il 1955 è vegnida montada vi da la chasa-cumin da la citad da partenari Duisburg ina replica da la tavla. A Kaliningrad è suandada il 1994 ina tavla da Kant bilingua. 













</doc>
<doc id="11663" url="https://rm.wikipedia.org/wiki?curid=11663" title="Imperi roman">
Imperi roman

Imperi roman (latin "Imperium Romanum" u tenor la denominaziun da dretg public "Senatus Populusque Romanus" (S.P.Q.R.) [‹Il Senat ed il pievel da Roma›]) è il num per il territori che steva tranter il 8avel tschientaner a.C. ed il 7avel tschientaner s.C. sut il domini dals Romans.

L’istorgia da l’Imperi roman na sa lascha betg cunfinar precisamain envers l’epoca preromana resp. envers l’Imperi bizantin. Il decurs dals bundant milli onns dal domini roman vegn dividì tradiziunalmain en quatter fasas:


En il decurs dal temp è la structura da pussanza sa midada da la monarchia (supponida) a la republica e la finala a l’imperi. Dal temp da sia pli gronda extensiun sut l’imperatur Trajan tanscheva l’Imperi roman sur trais continents enturn l’entira Mar Mediterrana: da la Gallia e grondas parts da la Britannia en il vest fin als territoris enturn la Mar Naira en l’ost. A partir da quel mument ch’ils Romans han cumenzà a conquistar regiuns ordaifer l’Italia, han els dividì il territori en provinzas (l’emprima è stada la Sicilia). Las pitgas principalas da l’administraziun furmavan dentant las citads da l’Imperi. Quellas eran organisadas sco vischnancas burgaisas cun autonomia parziala ed eran surtut responsablas per incassar las taglias. Questa delegaziun d’incumbensas ha lubì als Romans da tegnair fitg pitschna l’administraziun centrala.

Durant il domini roman – en spezial sut ils imperaturs – duevan il commerzi, ils arts e la cultura cuntanscher en parts da l’Imperi ina culminaziun; en l’Europa ed en l’Africa dal Nord hai per part duvrà tschientaners per puspè arrivar a quest standard da viver ed a l’effectiv da la populaziun correspundent.

Il domini roman ha influenzà fermamain las provinzas dominadas ed ils territoris cunfinants ed ha laschà enavos fastizs restants er suenter la fin da l’Imperi. En l’ost è la cultura romana sa maschadada cun elements grecs/hellenistics resp. orientals; il vest percunter è vegnì latinisà.

Il latin è daventà la lingua uffiziala en l’entir Imperi (en l’ost per part cumplettà tras il grec vegl), cumbain ch’er autras linguas han pudì sa mantegnair. Questa ierta da l’"Imperium Romanum" ha perdurà ordvart ditg: fin en il temp dal baroc è il latin sa mantegnì en l’Europa dal Vest ed en l’Europa Centrala sco lingua dals scolads; la baselgia catolica dovra il latin fin oz sco lingua uffiziala; en bleras scienzas sco la biologia, la medischina u la giurisprudenza vegn duvrada fin oz ina terminologia tecnica latina. E la finala duevan sa sviluppar dal latin las linguas ‹romanas› modernas da l’Europa: il franzos, il talian, il spagnol, il portugais ed il rumen, il catalan, il galician, l’occitan, il retorumantsch, il ladin, il furlan ed il sard. Blers pleds d’emprest latins han er chattà la via en las linguas germanas e slavas.

In ulteriur champ ch’è vegnì influenzà fermamain dal temp dals Romans furma l’urden da dretg e statal da l’Europa. Il dretg modern, surtut il dretg civil, sa basa fermamain sin il dretg roman. Quel cuntegneva prescripziuns da procedura fundamentalas ch’èn vegnidas surprendidas per ina gronda part en las normas da dretg vertentas.

L’Imperi roman cun ses blers pievels, sias numerusas linguas e diversas religiuns era a medem temp in stadi, ina furma da la societad e betg il davos in’idea universala da l’"imperium sine fine", da l’Imperi senza fin.

Tenor la tradiziun vegl romana è la citad da Roma vegnida fundada tranter 814 e 728 a.C. La cronologia romana da pli tard che parta da l’onn 753 a.C. sco onn da fundaziun ("ab urbe condita") deriva dal scienzià Marcus Terentius Varro (116–27 a.C.). Cumbain ch’ins ha chattà fastizs archeologics che tanschan enavos fin en il 10avel tschientaner a.C. derivan ils emprims stabiliments cun caracter da citad probablamain dal davos terz dal 7avel tschientaner a.C.

Igl existan fitg paucas funtaunas che dattan scleriment davart ils emprims tschientaners da l’istorgia romana. La tradiziun scritta ha numnadamain cumenzà pir pli tard. Per tscherts scienziads n’èsi gnanc segirà scientificamain che la citad da Roma era propi suttamessa a l’entschatta a retgs. Tenor ils istoriografs romans classics era la nova citad-stadi en mintga cas vegnida regnada da "reges" ed era alura crudada sut domini etrusc; questa fasa dal svilup da Roma vegn numnada Reginavel roman.

Il territori da Roma consistiva da terren pauc fritgaivel e per part palidus e sablunus. In’agricultura profitaivla era uschia quasi exclusa. Tuttina ha Roma cuntanschì sut ils Etruscs ina muntada economica considerabla. Quai è d’attribuir a sia posiziun da clav a la cruschada da las duas vias da commerzi Via Latina e Via Salaria; plinavant ha er l’introducziun da la duana al port da Roma promovì l’avanzament economic da la citad.

Igl existan numerusas legendas ch’emprovan da colliar il Reginavel roman cun l’istorgia da Troja. Tenor quellas duain ils Trojans survivents esser vegnids manads dad Aeneas, in figl dad Anchises e da la dieua Venus, sin in viadi aventurus (cumparegliabel a l’‹Odissea›) enfin a Latium. La pli veglia furma da quest mitus ch’è enconuschenta deriva da Timaios da Tauromenion (ca. 345–250 a.C.). Dal temp dad Augustus ha il poet roman Vergil alura scrit l’epos naziunal dals Romans, l’‹Aeneis›.

Culturalmain èn ils Romans vegnids influenzads fermamain dals Etruscs; en pli han elements grecs chattà la via en la citad. Exempels èn las cifras etruscas e la scrittira grecoetrusca, da la quala sa dueva sviluppar l’alfabet latin. Plinavant la religiun etrusca cun profezias a basa dal sgol dals utschels e dal gnirom d’animals d’unfrenda; ed il ritual funeral etrusc d’unfrir a valurus guerriers ch’eran crudads praschuniers ha chattà en ils cumbats dals gladiaturs ina fluriziun tardiva e defurmada.

L’onn 510/09 a.C. duai il pievel roman sut Lucius Iunius Brutus avair stgatschà il losch retg roman resp. etrusc Tarquinius Superbus or da la citad, apparentamain per quai ch’el aveva dischonurà ina Romana cun num Lucretia. L’onn 509 para en mintga cas d’esser inventà (evtl. sa fundond sin la cupitga dals Peisistratides ad Athen enturn l’onn 510 a.C.). Probablamain è la monarchia supponida pir sa midada enturn l’onn 450 a.C. en la Republica romana (da "res publica": la ‹chaussa publica›).
En il decurs dals onns è il stadi roman creschì e sa transfurmà cuntinuadamain. Il scienzià grec Polybios al ha caracterisà pli tard sco maschaida d’elements monarchics (uffizis da magistrat sco il Consul), aristocrazia (Senat) e democrazia (Comitia). L’uffizi suprem era oriundamain probabel en ils mauns d’in praetor ("prae-ire" – quel che va ordavant a l’armada); dapi il temp ch’è cumprovà istoricamain stevan mintg’onn dus consuls a la testa dal stadi. Il Senat, la radunanza dals aristocrats romans, giugava ina rolla centrala ed è sa sviluppada baud al center da la pussanza per propi. Dasperas devi diversas radunanzas dal pievel, las Comitia, ch’eran de iure medemamain impurtantas, en spezial en dumondas da guerra e pasch sco er en la giurisdicziun. Sco in dals emprims puncts fixs entaifer l’istorgia romana vala la Lescha da las dudesch tavlas ch’è entrada en vigur enturn l’onn 450 a.C. Questa legislaziun è vegnida fatga palais sin il Forum romanum en furma da tavlas da bronz. Il Forum romanum era il lieu da scuntrada politic, religius e social e valeva sco center da la Republica romana.

Da quel temp è er sa furmà l’urden social roman, il qual è be sa midà plaunsieu en il decurs dals tschientaners vegnints. A la testa stevan las veglias famiglias da Roma – vul dir ils patrizians cun possess da funs – ch’eran politicamain fitg pussantas. La gronda part da la populaziun furmava ils plebeians ch’eran be en possess da dretgs politics parzials. La relaziun tranter patrizians e plebeians vegniva reglada tras il sistem da clientella. Ils sclavs na vegnivan betg resguardads sco umans cun in agir autonom, mabain sco ‹utensils ch’èn abels da discurrer›; els n’avevan pia nagins dretgs, ma pudevan tut tenor cuntanscher la libertad.

Als uffizis ils pli auts en il stadi – ch’eran colliads cun prestige e renum – eran l’emprim admess be patrizians, entant che tut ils burgais libers avevan da prestar servetsch militar. Alura èn suandads ils cumbats dals stans ch’han cuzzà bunamain 150 onns. Durant quels duain ils plebeians er avair fatg diever da l’instrument da la "secessio plebis", cumparegliabel cun ina chauma odierna. Il resultat da quests cumbats è stà ch’ils plebeians han quasi cuntanschì l’onn 367 a.C. l’egualitad dals dretgs politics. Malgrà quai èsi reussì be a paucas famiglias plebeianas da s’avanzar fin en la classa dirigenta. Quella vegniva uss furmada da las famiglias, da las qualas umens en uffizis publics eran sa fatgs meritaivels (ins discurra perquai er da ‹meritocratia›). Quests "nobiles" (‹umens enconuschents›) han furmà ina nova aristocrazia che vegn numnada "nobilitas" (‹noblezza›).

A partir dal 5avel tschientaner a.C. ha Roma lantschà in’expansiun rasanta en l’Italia Centrala (conquista da Veji l’onn 396 a.C.), ha dentant er stuì parair attatgas d’ordaifer. L’‹assagl dals Gals› sut Brennus ha laschà enavos fastizs profunds; la Battaglia a l’Allia (probablamain ils 18 da fanadur 387 a.C.) è entrada en l’istorgia da Roma sco "dies ater" (‹di nair›). Alura èn suandadas las Guerras dals Samnits (343–341 a.C.; 326–304 a.C.; 298–290 a.C.) e la Guerra dals Latins (ca. 340–338 a.C.). La finala ha Roma stgaffì ina vasta rait d’allianzas; tranter auter èn vegnidas erigidas colonias en lieus d’impurtanza strategica u stipulads contracts cun plirs pievels italics, ils quals n’han dentant betg obtegnì il dretg da burgais roman.

Da quest’epoca da si’istorgia è Roma resortì sco stadi bain organisà, equipà cun in’armada efficazia e segnà d’in ferm regl d’expansiun. Sin quest fundament ha gì lieu l’ulteriur avanzament dal stadi roman.

Sin la Peninsla italica devi da quel temp trais pussanzas rivalisantas: las citads-stadi dals Etruscs al nord da Roma, ils Celts en la Planira dal Po e las colonias grecas en l’Italia dal Sid.

En il decurs dal terz tschientaner a.C. è Roma sa fatg valair envers ils Samnits ed auters pievels italics. Pass per pass è quasi l’entira Peninsla crudada en ils mauns dals Romans (cun excepziun da l’Italia dal Nord ch’è vegnida annectada pir pli tard). En il sid ha la Republica battì l’egemon hellenistic Pyrrhos I dad Epiros ed incorporà l’onn 275 a.C. las citads-stadi grecas restantas. Tras quest’expansiun è Roma però vegnì en conflict cun la republica da commerzi Cartago (en la Tunesia odierna). Fin lura aveva quella tgirà contacts amicabels cun Roma; ma uss è prorut in conflict che dueva ir a finir en las Guerras punicas.

En il decurs da l’Emprima Guerra punica (264–241 a.C.) ha Roma rut la cunvegna cun Cartago areguard las zonas d’interess vicendaivlas sin l’insla Sicilia. Successivamain ha la Republica extendì sia sfera d’influenza fin al cunfin da la pussanza territoriala da Cartago. Provocà tras quest proceder ha Cartago attatgà e battì ils Romans sin la mar. Quai ha gì per consequenza che Roma ha da sia vart engrondì la flotta. Suenter pliras sconfittas èsi la finala reussì als Romans da fitgar pe a Sicilia e da batter pliras giadas la flotta da Cartago. En rom da las contractivas da pasch ha Cartago pers tut ses possess a Sicilia (pli tard er las inslas Sardegna e Corsica). Sinaquai ha Cartago tschertgà pussaivladads per egualisar questa terrada. In’impurtanta pitga per acquistar novas resursas che pudevan vegnir duvradas en il cumbat cunter Roma ha furmà l’imperi colonial che la famiglia da Cartago pussanta dals Barcids aveva installà en la Spagna odierna.

Durant la Segunda Guerra punica (218–201 a.C.) èsi bunamain reussì al strateg da Cartago Hannibal da surventscher ils Romans. Punct da partenza ha furmà l’assedi da l’anteriura colonia greca da Sagunt en Spagna tras Hannibal. Parts dals Celtoiberics sustegnevan Hannibal, entant che pievels iberics vulevan sa liberar da Cartago ed eran perquai s’alliads cun ils Romans. La finala èsi reussì a Hannibal da conquistar la citad. Damai che la regenza en l’Africa dal Nord ha refusà da surdar Hannibal als Romans, han quels declerà la guerra a Cartago.

Sinaquai è Hannibal avanzà tras la Gallia dal sid ed ha traversà las Alps cun radund 50 000 schuldads, 9000 chavaliers e 37 elefants da guerra. En l’Italia dal Nord è l’armada plinavant vegnida sustegnida da pievels celtics. Roma ha sinaquai subì ina sconfitta suenter l’autra; spezialmain dolurusa è stada la terrada sper Cannae (216 a.C.) ch’ha furmà la pli gronda disfatga en l’istorgia romana. Tuttina n’èsi betg reussì a Hannibal da rumper la rait d’allianzas dals Romans en l’Italia, uschia che l’armada da Cartago è restada isolada, malgrà sias victorias. L’onn 204 a.C. è il chau d’armada roman Scipio la finala sa confruntà cun Hannibal en l’Africa dal Nord ed al ha surventschì sper Zama (202 a.C.). Sinaquai ha Cartago pers tut ses possess ordaifer l’Africa e sia flotta. Sco factur da pussanza n’era Cartago betg pli d’impurtanza a partir da quel mument; Roma percunter ha profità fermamain da la nova provinza Hispania.
Las victorias en las duas Guerras punicas han segirà a Roma l’egemonia en la part occidentala da la Mar Mediterrana. Sper sia nova rolla sco pussanza maritima han er las minas d’argient en Spagna ed ils immens custs da reparaziun da vart da Cartago contribuì ad augmentar la posiziun economica da la Republica. A partir da 200 a.C. ha Roma cumenzà a prender influenza en il cumbat da pussanza tranter ils reginavels hellenistics. En il conflict cun ils Antigonids ha Roma intervegnì ils onns 200 fin 197 a.C. cunter Philippos V, cun la finamira da chatschar enavos l’influenza macedona en Grezia.

Sin dumonda d’agid da stadis en l’Asia Minura è prorutta la Guerra roman-siriana ch’ha durà dal 192 al 188 a.C. Suenter sia sconfitta cunter ils Romans ha l’imperi hellenistic dals Seleucids sut Antiochos III stuì desister d’ina gronda part da ses possess en l’Asia Minura. Tras quai è Roma facticamain daventà la pussanza dominanta en la part orientala da la Mar Mediterrana. Suenter emprovas da vart dals Macedons da far reviver la veglia egemonia ha Roma destruì definitivamain lur reginavel che steva sut il retg Perseus; l’onn 148 a.C. è quel vegnì transfurmà en ina provinza romana. Il medem è succedì cun la Grezia ch’ha appartegnì a partir dal 146 a.C. a la provinza Macedonia (e ch’ha furmà a partir da l’onn 27 a.C. la provinza Achaea). Quasi a medem temp ha gì lieu la Terza Guerra punica (149–146 a.C.). Entaifer l’Africa dal Nord aveva il vegl adversari da Roma puspè cuntanschì ina posiziun predominanta. Provocads tras attatgas cunter pievels vischins han ils Romans destruì Cartago dal tuttafatg ed integrà la regiun sco provinza Africa en la Republica romana.
Pergamon è daventà il 133 a.C. ina provinza romana (tras contract d’ierta). Il medem è succedì ils onns 64/63 a.C. cun las restanzas dal reginavel dals Seleucids. En rom d’ina restructuraziun da l’ost las ha Pompeius transfurmà en la provinza Siria. Be l’Egipta sut la dinastia ptolemaica (flaivlentada) ha anc pudì mantegnair si’independenza sco protectorat roman, avant che vegnir transfurmada l’onn 30 a.C. en ina provinza romana. Pir als cunfins da la Partia (che cumpigliava l’Iran odiern e grondas parts da la Mesopotamia) ha l’expansiun romana chattà ina fin. Qua eran ils Romans fruntads sin in adversari adual ch’als dueva tegnair a mastrin en il decurs dals proxims tschientaners.

En las novas provinzas, ed en spezial en las regiuns da costa hellenisticas ordvart bainstantas, vegnivan las taglias incassadas da quel temp da societads privatas che sa cumponivan da chavaliers romans e da patrizians. Suenter avair consegnà al stadi ina contribuziun fixa pudevan els tegnair per sai eventualas entradas supplementaras. Quai ha savens provocà taglias exageradas, las qualas han flaivlentà las regiuns economicamain e manà a sullevaziuns. Davart la reputaziun dispitaivla da quests incassaders da taglia intervegn ins er en la Bibla (‹duaniers›). Entras ils success dals Romans è s’augmentada la quantitad da munaida ch’era en circulaziun, quai ch’ha da sia vart dà novs impuls economics. In’ulteriura rolla centrala entaifer l’economia da la Republica è d’attribuir a la sclavaria. Ils sclavs vegnivan duvrads per las pli differentas lavurs, avevan dentant er la pussaivladad d’obtegnair la libertad.

Malgrà – e per part er pervi – dals gronds success da Roma a l’exteriur è l’urden republican a l’intern plaunsieu ì en muschna. 

A partir da la mesadad dal segund tschientaner a.C. ha la Republica subì a l’intern ina crisa che dueva culminar en las guerras burgaisas e manar a fin la furma statala da fin qua. Cumenzà ha tut cun il clom suenter refurmas, en spezial en il sectur agrar. Ils Romans avevan per disa da transfurmar ina part dal terren conquistà tras guerras en possess statal e d’al surlaschar per diever a burgais basegnus. Per evitar che singuls possessurs da terren s’enritgeschian memia fitg, era il possess da funs limità uffizialmain a 500 "iugera" (juhartas). I na dueva dentant betg reussir da far valair questa lescha: burgais pussants èn s’acquistads immensas proprietads funsilas.

Quai è sin il pli tard daventà in problem en quel mument che praticamain tut il possess en l’Italia era repartì; a medem temp vegnivan adina dapli sclavs enavos da las guerras victoriusas. Ils purs pitschens e mastergnants plebeians n’eran prest betg pli buns da concurrer cun il grond dumber da sclavs che steva a disposiziun. Ultra da quai eran els savens en servetsch militar en provinzas lontanas e na pudevan betg tgirar da tut temp lur bains. Ils gronds proprietaris da terren han profità supplementarmain da questa situaziun cun cumprar bains nunrentabels u er cun stgatschar residents cun la forza. Il resultat da quest circul vizius è stà la dapauperisaziun e la fugia da la champagna da vastas parts da la populaziun; la malcuntentientscha creschenta dueva bainbaud sa far vesair en furma da conflicts socials e politics.

Autras gruppas da plebeians ch’eran vegnidas a possess grazia al commerzi han medemamain cumenzà a far valair novs dretgs. La refurma agrara iniziada dals dus frars Tiberius Sempronius e Gaius Sempronius Gracchus dueva refurmar las relaziuns da possess funsil e porscher a las classas bassas la pussaivladad d’arrivar a terren ed entradas. La refurma è dentant vegnida franada da vart da tschertgels conservativs entaifer il Senat, uschia ch’il conflict da basa ha durà vinavant: ils populars vesevan sasezs sco represchentants dals plebeians e purs pitschens, entant ch’ils optimats empruvavan da defender ils privilegis da l’aristocrazia. Tiberius Gracchus è vegnì assassinà, ses frar Gaius s’ha la finala prendì la vita. La vita da mintgadi a Roma vegniva dominada da cumbats sin via e d’assassinats politics. Ultra da quai hai dà tensiuns entaifer la rait d’allianzas ch’han manà a la Guerra d’alliads (91 fin 89 a.C.). A la fin è il dretg da burgais roman vegnì concedì er als alliads. En connex cun la Guerra d’alliads stattan er las uschenumnadas Vespras asiaticas, in pogrom cunter dieschmillis colonisaturs romans en l’Asia Minura. Per prender vendetga ha Roma ordinà ina guerra cunter il retg Mitridates da Pontos ed al ha surventschì suenter cumbats da plirs onns.
A quests eveniments è suandada l’entschatta da la Guerra burgaisa romana, en la quala populars ed optimats cun lur manaders Marius, Cinna, Sulla e.a. èn sa cumbattids cun forza. Tranteren ha Sulla erigì ina dictatura che dueva restaurar la predominanza dal Senat; ma ils cumbats han cuntinuà. Cumbain che las violaziuns da las leschas han a lunga vista flaivlentà la Republica a l’intern, ha quella a medem temp cuntanschì a l’exteriur gronds success (en spezial l’annexiun dal Reginavel dals Seleucids e la reorganisaziun da l’Orient tras Gnaeus Pompeius Magnus).

Quant profunda che la crisa entaifer il Senat era propi, è la finala vegnì evident en quel mument che trais manaders militars e politics han furmà l’emprim triumvirat. Igl eran quai il chau d’armada Gnaeus Pompeius Magnus (al qual il Senat refusava la renconuschientscha per ses success militars), Gaius Iulius Caesar (che dueva suttametter tranter il 58 ed il 51 a.C. ils Gals fin al Rain) e Marcus Licinius Crassus ch’era en possess dals meds finanzials necessaris per far valair ils interess vicendaivels entaifer quest’allianza informala. Suenter la mort da Crassus en rom d’ina champagna militara cunter ils Parts, èsi vegnì al cumbat da pussanza tranter ils dus anteriurs amis Caesar e Pompeius (49–46 a.C.). Pompeius era sa mess sin la vart dal Senat. Ma Caesar ha dumagnà la part occidentala dal reginavel sut sia pussanza ed ha la finala victorisà Pompeius sper Pharsalos en Grezia (48 a.C.). Sin la fugia en Egipta è Pompeius vegnì assassinà. Ulteriuras campagnas militaras en Egipta, en l’Asia Minura, en l’Africa ed en Spagna han manà natiers la fin da la republica. L’onn 46 a.C. ha Caesar introducì il chalender giulian ch’ha remplazzà il vegl chalender antiquà. Il favrer 45 a.C. è Caesar vegnì proclamà sco ‹dictatur per vita duranta›. Ma ils 15 da mars 44 ("idibus martiis") è Caesar vegnì assassinà d’ina gruppa da conspiraturs sut Marcus Iunius Brutus e Gaius Cassius Longinus cun la finamira da restabilir la republica.

Malgrà l’attentat n’èsi betg reussì da returnar a la veglia constituziun republicana; danovamain è prorutta la guerra civila. Suenter la furmaziun d’in segund triumvirat han Octavian (l’imperatur Augustus da pli tard) e Marcus Antonius battì Brutus e Cassius en la Battaglia sper Philippi. Ma suenter avair eliminà il davos concurrent Sextus Pompeius a Sicilia ed avair privà il terz triumvir Marcus Aemilius Lepidus da la pussanza, èn Octavian e Marcus Antonius vegnids sezs en ils fiers in cun l’auter. En la Battaglia sper Actium (31 a.C.) ha Octavian battì Marcus Antonius e la regenta egipziana Cleopatra ch’al sustegneva. Tras quai è er l’Egipta daventada ina provinza romana che dueva furmar sur tschientaners il ‹graner da l’Imperi›.

L’entir territori enturn la Mar Mediterrana sa chattava uss en ils mauns dals Romans; la Mar Mediterrana sezza è daventada, dal punct da vista dals Romans, il "mare nostrum" (‹nossa mar›).

Tuttina sco Caesar aveva er Octavian en mira da reger sulet. Ma auter che Caesar n’ha Octavian betg empruvà da cuntanscher questa finamira cun vulair chatschar tras ina dictatura extraordinaria. Il cuntrari ha el laschà en vigur la veglia constituziun republicana ed ha segirà sia posiziun cun exequir differents uffizis, tras la cessiun da plenipotenzas spezialas e surtut cun surpigliar sur plirs onns ils commando sur impurtantas provinzas cun numerusas legiuns. Igl è reussì ad Octavian d’obtegnair per ses reschim il consentiment da la veglia aristocrazia en il Senat, quai tant pli che las impurtantas famiglias republicanas eran gia eliminadas. Per il Senat era Octavian il "Princeps", l’‹emprim burgais dal stadi›. Perquai vegn la structura da pussanza dad Octavian a basa d’ina constituziun (che sa differenziava essenzialmain da quella da la veglia republica) era numnada ‹principat›. L’onn 27 a.C. ha il Senat concedì ad Octavian il titel "Augustus" (‹il maiestus›).
Er durant il temp dals imperaturs èn sa mantegnidas bleras instituziuns e structuras da la "res publica": per exempel il "cursus honorum" (Senat), l’administraziun da las provinzas ed ils sacerdozis ("Pontifex maximus" era dentant l’imperatur). En realitad èn quests uffizis però sa transfurmads pli e pli en autoritads administrativas, entant che las incumbensas da decisiun politica eran liadas a la persuna da l’"Augustus". Er l’urden social è stà suttapost a midadas; dapi Augustus èn adina dapli commembers da novas classas che derivavan da l’Italia e da las provinzas avanzads a senaturs e surtut a chavaliers ("equites"). Ils imperaturs avevan il dretg da numnar chavaliers, quai ch’ha effectuà ina tscherta permeabladad da las classas socialas. En pli eri uss pli simpel per persunas d’ordaifer d’obtegnair il dretg da burgais da Roma.

Da quel temp dominava l’"Imperium Romanum" gia l’entir territori enturn la Mar Mediterrana. Er il vest ed il sid da la Germania faschevan part da l’Imperi roman; l’expansiun vers nord ch’era vegnida iniziada dad Augustus è pir vegnida franada l’onn 9 tras la Battaglia da Varus. Silsuenter è Augustus sa concentrà sin la defensiun dals cunfins existents; là eran staziunads bunamain tut ils 300 000 schuldads da professiun. Sias mesiras han gidà considerablamain a stabilir la "Pax romana" (‹Pasch romana›). En il temp dad Augustus crodan diversas impurtantas novaziuns. Uschia è per exempel vegnida realisada en l’entir Imperi ina dumbraziun da tut ils burgais romans; en tschertas provinzas èn schizunt vegnids dumbrads tut ils abitants (sco menziunà en la Bibla). Er la rait da vias è vegnida schlargiada e l’entira economia e cultura è stada segnada d’in temp da fluriziun, quasi d’ina classica romana. La cultura romana ha er cuntanschì las provinzas, da las qualas il dumber è anc creschì.

Malgrà las tentativas da mantegnair las veglias instituziuns, èn gia vegnids interprendids dal temp dad Augustus pass cun l’intenziun da transfurmar il stadi centrà sin la citad da Roma en in stadi cumplessiv. Uschia è Augustus sez sa trategnì durant trais onns en Gallia e na sa sentiva betg lià exclusivamain a Roma sco center da la pussanza. Ses successur Tiberius ha schizunt passentà la gronda part da ses temp d’uffizi a Capri. L’instituziun dal "princeps" era damai segirada da l’entschatta ennà talmain bain ch’ils regents na duvravan betg controllar directamain las instituziuns da la citad da Roma (ed en spezial il Senat, dal qual derivavan anc ils attentaders da Caesar).

Tiberius, il figl adoptiv e successur dad Augustus, valeva sco grev caracter e sa sentiva en ses intern probablamain plitost sco republican. Durant ses temp d’uffizi è el per gronda part sa restrenschì a mesiras defensivas per segirar ils cunfins. Ses successur Caligula vala tradiziunalmain sco emprim exempel per in ‹Caesar obsessiv›. Oz ves’ins quest imperatur, ch’ha regì be trais onns, in pau pli differenzià, senza dentant pudair trair ina bilantscha positiva da ses temp d’uffizi. Suenter che Caligula è vegnì assassinà, è Claudius daventà imperatur e quai plitost sco candidat d’embarass (tant pli che l’imperialitad n’era formalmain betg ertavla). Sut el è vegnida integrada la Britannia en l’Imperi; pli tard è anc suandada la Thracia ch’era gia avant dependenta da Roma. Il nausch num da Nero, il successur da Claudius, deriva oravant tut da funtaunas cristianas, damai ch’el ha instradà las emprimas grondas persecuziuns da cristians. Ma er autras funtaunas e la scienza moderna vegnan a la conclusiun ch’el haja negligì las fatschentas ed en spezial l’armada. La mort da Nero l’onn 68 s.C. ha terminà la predominanza da la dinastia giulian-claudiana che sa laschava manar enavos sin duas da las pli impurtantas famiglias romanas.

Suenter in onn turbulent cun quatter imperaturs è vegnida a la pussanza la dinastia flaviana. Vespasian ha sanà las finanzas statalas e segirà il cunfin oriental cunter ils Parts. In’insurrecziun en la Judea l’onn 70 ha el fatg abatter tras ses figl Titus. Quel è daventà ses successur ed ha gì da batter durant ses curt temp d’uffizi cun pliras catastrofas (erupziun dal Vesuv ed epidemias). L’onn 81 è ses frar Domitian daventà imperatur. Tacitus e Sueton al descrivan en colurs sombras e fan surtut menziun da sia relaziun disturbada tar il Senat. Tuttina ha el er gì success, sco per exempel cun la reorganisaziun da l’administraziun cun la finamira da render quella pli efficazia. L’onn 96 è el daventà l’unfrenda d’ina intriga a la curt.

Il temp dals imperaturs adoptivs che cumenza cun Nerva vala en general sco punct culminant da l’Imperi roman, e quai tant culturalmain sco er areguard la posiziun da pussanza da Roma. Durant quest temp han ils imperaturs per regla prendì resguard sin l’opiniun dal Senat e suandà l’urden dal principat. Sut Trajan, che valeva sco "optimus princeps" (‹meglier imperatur›), ha l’Imperi cuntanschì l’onn 117 sia pli gronda extensiun. Suenter campagnas militaras cunter ils Dacs e Parts tanscheva quel da la Scozia fin en la Nubia (extensiun nord-sid) e dal Portugal fin en la Mesopotamia (extensiun vest-ost). Sin las conquistas en l’ost da l’Eufrat ha l’Imperi dentant stuì renunziar suenter curt temp, damai che quellas n’eran betg da tegnair. A medem temp è Trajan stà l’emprim imperatur che na derivava betg da l’Italia, mabain da la provinza (Hispania).

Ses successur Hadrian valeva sco cultivà e hellenofil ed ha consolidà l’Imperi a l’intern. El ha pussibilità in temp da fluriziun civilisatoric, cultural e tecnologic che dueva er promover la derasaziun dal cristianissem. Enconuschentas èn daventadas surtut sias fortificaziuns dals cunfins, per exempel en la Britannia u en l’ost da l’Imperi. Tscherts istoriografs al reproschan dentant d’avair engrevgià memia ferm las finanzas statalas. E propi sa mussan da quel temp emprims indizis d’ina crisa economica, però betg anc en dimensiuns dramaticas.

Vers la mesadad dal segund tschientaner, al cumenzament da la dinastia antonina, pareva l’Imperi d’avair cuntanschì sut Antoninus Pius sia culminaziun. Ma gia sut l’‹imperatur filosof› Marcus Aurelius (161 fin 180) èn sa mussads ils emprims problems. Igl èn proruts cumbats intensivs cun pievels germans, en spezial cun ils Marcomans, ed en l’ost han attatgà l’onn 161 ils Parts. Ultra da quai han las truppas romanas ch’èn returnadas il 166 suenter lur victoria en l’ost importà in’epidemia (l’uschenumnada ‹pestilenza antonina›). Sper las smanatschas exteriuras ch’han absorbà las resursas da l’Imperi sin il piter pir, èn er sa mussads a l’intern sintoms da crisa. Marc Aurel aveva bain pudì segirar per il mument il cunfin al nord, aveva dentant manchentà d’instradar refurmas a l’intern. Suenter sia mort èsi vegnì ad ulteriurs eveniments da crisa, tant pli che ses figl Commodus n’è betg stà bun da garantir a l’Imperi la segirezza. Suenter ch’el è vegnì assassinà l’onn 192, è prorutta ina guerra civila.
A l’entschatta dal terz tschientaner èsi reussì als Severs da stabilisar la situaziun; Septimius Severus, ch’è sa fatg valair l’onn 193 en il cumbat da pussanza, è stà l’emprim imperatur che derivava da l’Africa. Ad el èsi reussì da rebatter ils Parts e d’endrizzar la provinza Mesopotamia; a l’intern è creschida a medem temp la pussanza dals militars. Sut Caracalla han tut ils libers en l’Imperi (cun excepziun dals "dediticii", vul dir dals pievels suttamess cun la forza da las armas) obtegnì il dretg da burgais roman ("Constitutio Antoniniana"), quai ch’ha muntà ina cesura marcanta entaifer la structuraziun da l’Imperi. Caracalla era bainvis tant tar il pievel sco er tar l’armada; el aveva dentant inimis entaifer il Senat ed en l’atgna famiglia ed è la finala daventà l’unfrenda d’in attentat. Suenter in curt intermezzo è Elagabal daventà imperatur; ses temp d’uffizi è stà marcà da l’emprova d’introducir la divinitad orientala da medem num sco dieu statal. Suenter che quest imperatur nunpopular era vegnì assassinà l’onn 222 ha Severus Alexander empruvà adumbatten da sa cumprovar en l’ost cunter ils Sassanids (cf. sutvart) ed al Rain cunter ils Germans. L’onn 235 è el vegnì assassinà da schuldads malcuntents.

Suenter la fin pauc gloriusa dals Severs è suandada la crisa da l’Imperi dal terz tschientaner, durant la quala ils imperaturs-schuldads èn stads exposts a las attatgas dals Germans (en spezial dals Alemans e dals Gots) al Rain ed al Danubi. Ils onns 259/60 han ils Romans stuì ceder il limes autgerman-retic. Ordvart violents èn surtut stads ils cumbats en l’ost cunter il nov reginavel persian dals Sassanids (a partir dal 224), als quals igl era reussì d’eliminar il reginavel dals Parts. Ils Sassanids duevan sa mussar sco adversari anc pli privlus e stinà ch’ils Parts. Lur retg Schapur I è penetrà repetidamain en Siria ed ha surventschì pliras armadas romanas. L’onn 260 è schizunt l’imperatur Valerian crudà en ils mauns dals Sassanids ed è mort en praschunia – ina blamascha incumparegliabla per Roma.

Entant che l’Imperi empruvava en l’ost desperadamain da segirar las provinzas Siria ed Asia Minura, ha er il vest cumenzà ad erodar. En provinzas en las qualas il post dal guvernatur era collià cun il commando sur pliras legiuns faschevan ils uffiziants savens diever da la schuldada per arrivar a la pussanza. Quai ha adina puspè manà a cumbats cun ils usurpaturs e schizunt a secessiuns temporalas da singulas provinzas (p.ex. da la Gallia). Autras pussanzas empruvavan da profitar da la flaivlezza da Roma per far atgnas conquistas. Uschia è per exempel vegnì suttamess Palmyra ch’aveva furmà in allià dals Romans cunter ils Parts e pli tard cunter ils Sassanids, ma ch’aveva silsuenter conquistà sut Zenobia parts da las provinzas romanas en l’ost. La crisa ha manà a numerusas midadas, ma n’ha betg pertutgà tuttina ferm tut las parts da l’Imperi. E la finala duevi tuttina anc reussir ina giada da tegnair davent il declin smanatschant da l’Imperi.

Sut Diocletian ha gì lieu a partir dal 284 la vieuta vers l’antica tardiva. En cumparegliaziun cun il temp precedent è quella stada segnada d’ina centralisaziun e birocratisaziun pli ferma sco er dal success dal cristianissem da pli tard. En l’istoriografia pli veglia (per exempel Edward Gibbon u Otto Seeck) considerav’ins questa epoca be sco temp da decadenza; oz percunter la ves’ins sco in temp da vieuta e transfurmaziun dal mund mediterran da l’antica.

Diocletian ha refurmà l’administraziun ch’è vegnida dividida en in sectur civil ed en in militar. El ha era stgaffì l’urden da la tetrarchia, tenor il qual i dueva dar dus ‹imperaturs seniors› ("Augusti") cun mintgamai in ‹imperatur junior› ("Caesar"). Per in imperatur sulet era l’Imperi numnadamain gia daditg daventà nunregibel, surtut perquai ch’il squitsch da l’autra vart dals cunfins creschiva d’in cuntin. La divisiun da las provinzas e l’introducziun da diocesas e prefecturas dueva render pli effizienta l’administraziun.

Cun prescriver pretschs maximals ha Diocletian empruvà da dumagnar l’inflaziun ed il declin economic. Per ch’ils abitants da l’Imperi s’orienteschian puspè vers il stadi e l’imperatur, ha el er empruvà da rinforzar l’atgna apoteosa, pia la pussanza religiusa imperiala, cun adoptar il surnum "Iovius" (tenor il dieu Jupiter). Surtut ils cristians considerava Diocletian sco illoials envers il stadi. Durant ses temp d’uffizi han gì lieu las davosas (e pli violentas) persecuziuns da cristians.

L’idea da divider il territori da pussanza n’era betg dal tuttafatg nova, ma uss è ella vegnida applitgada a moda pli consequenta. L’unitad da l’Imperi na vulevan ins però tuttavia betg metter en dumonda. Roma è restà il center ideal da l’Imperi, era sch’ils imperaturs han dischlocà lur residenza en vischinanza dals cunfins, sco per exempel ad Augusta Treverorum (la citad da Trier odierna).

Suenter l’abdicaziun da Diocletian e da ses cunregent Maximian ha Constantius I surpiglià en il vest l’uffizi dal "Senior Augustus". L’onn 306 è ses figl Constantin il Grond vegnì proclamà da ses schuldads sco imperatur. Cunter veglia ha Galerius, ch’era da quel temp l’imperatur superiur, stuì renconuscher el sco cunregent. Ma Constantin n’è betg sa cuntentà cun quai. Pass per pass ha el allontanà ses rivals e la finala schlià la tetrarchia. A partir dal 312 regiva el sulet en il vest ed il 324 ha el surpiglià la pussanza sur l’entir Imperi. Ses temp d’uffizi è stà d’impurtanza surtut per dus motivs: per l’ina ha Constantin cumenzà a privilegiar il cristianissem (uschenumnada ‹vieuta constantina›); per l’autra ha el fundà Constantinopel (la citad dad Istanbul odierna) che serviva uss sco nova chapitala. Il focus da l’Imperi è pia sa spustà pli e pli vers l’ost.

La dinastia da Constantin n’è betg stada da lunga durada. Suenter cumbats tranter frars ha Constantius II surpiglià il 353 la pussanza. Suenter sia mort il 361 ha Julian, il nevs da Constantin, empruvà da far reviver il pajanissem. El è dentant gia mort il 363 en rom d’ina champagna militara disgraziada cunter ils Persians. Cun el è ida a fin la dinastia constantina.

Per motivs administrativs ha Valentinian I dividì ad interim l’Imperi; suenter la mort da Theodosius I è questa divisiun lura stada definitiva. Sco imperatur en l’ost era Theodosius vegnì instituì tras Gratian, il figl da Valentinian. Suenter la sconfitta catastrofala ad Adrianopel al èsi reussì – almain per il mument – da liar tras contracts ils Gots ch’eran penetrads en l’Imperi. A partir da l’onn 394 ha Thedosius alura regì sur l’entir Imperi, e quai suenter ch’igl aveva dà en il vest pliras usurpaziuns e revoltas. Theodosius è stà il davos regent che dueva reger sur l’entir Imperi. Durant ses temp d’uffizi è il cristianissem vegnì introducì sco religiun dal stadi. Suenter sia mort il 395 han ses figls surpiglià il vest (Honorius) respectivamain l’ost (Arcadius). Questa divisiun dueva esser definitiva. Tuttina è sa mantegnida l’idea da l’unitad da l’Imperi: uschia entravan las leschas d’in imperatur normalmain er en vigur en la sfera d’influenza da l’auter.

Cuntrari a l’Imperi dal vest ha l’Imperi da l’ost survivì ils embrugls dat temp da la migraziun dals pievels. In dals motivs centrals è quel che l’Imperi da l’ost furmava la part ch’era populada il pli spess e ch’era economicamain la pli sauna. L’Imperi dal vest è percunter scrudà in pau a la giada en il decurs dal 5avel tschientaner. En spezial l’avanzada dals Huns ha gì in effect da domino che dueva midar a moda radicala la divisiun politica entaifer l’Europa. Suenter la Battaglia dad Adrianopel l’onn 378 aveva l’Imperi pers pli e pli la controlla sur da las provinzas dal vest. Grondas parts da la Gallia e da la Spagna èn idas a perder fin la mesadad dal 5avel tschientaner als Germans ch’eran penetradas en l’Imperi (Vandals, Francs, Gots). Ultra da quai ha muntà la perdita da l’Africa als Vandals l’onn 435 ina greva frida per l’Imperi dal vest. Gia vers la vieuta dal quart al 5avel tschientaner era la sedia da la regenza vegnida transferida da Milaun a Ravenna. E propi è er l’Italia sezza vegnida pli e pli sut l’influenza dals Germans. L’onn 410 han ils Visigots sblundregià la citad da Roma, il 455 han ils Vandals fatg il medem.

Per la decadenza e la fin da l’Imperi roman datti plirs motivs. I vegn dentant anc adina discutà davart ils process ch’èn stads decisivs per transfurmar l’Imperi dal vest en ina retscha da stadis germans (ils quals èn da resguardar sco suverans il pli tard dapi l’entschatta dal 7avel tschientaner). L’armada na consistiva per gronda part betg pli da burgais romans, mabain da mercenaris ‹barbars›; e la grondezza da l’armada na tanscheva betg pli per segirar ils cunfins. A l’intern era l’administraziun en in nausch stadi e l’economia sa chattava en ina fasa da recessiun (cumbain ch’il declin economic era main dramatic che quai ch’i vegniva supponì da l’istoriografia pli veglia). L’onn 476 ha il German Odoaker destituì Romulus Augustulus sco regent da l’Imperi dal vest (il davos imperatur renconuschì illimitadamain era percunter stà Julius Nepos). Tuttina veseva Odoaker sasez anc sco ‹German en servetsch roman› e ses reschim en l’Italia sco part da l’Imperi roman sut l’imperatur a Constantinopel; medemamain è ses successur Theoderich il Grond sa stentà da cuntanscher la renconuschientscha da sia posiziun tras l’imperatur en l’ost.

Tut auter sa preschentava la situaziun en l’ost. L’Imperi da l’ost era economicamain pli ferm, aveva dapli reservas strategicas e pratitgava en pli ina diplomazia inschignusa. Surtut l’auta planira da l’Anatolia cun la muntogna dal Taurus e la Propontis furmavan barrieras natiralas cunter pievels esters. En pli n’eri mai reussì als Huns e Germans da traversar il Hellespont; perquai èn las ritgas provinzas da l’Asia Minura, da la Siria e da l’Egipta stadas schanegiadas da lur sblundregiadas. Ils ‹elements barbars› en l’armada ch’avevan contribuì al declin da l’Imperi dal vest han ins reducì en il decurs dal 5avel tschientaner ed eliminà quasi dal tuttafatg en il 6avel tschientaner.

Cumbain ch’igl ha dà grevs cumbats cun Huns e Sassanids, è l’Imperi da l’ost restà pli u main intact. Sut Justinian I, il davos imperatur dal qual la lingua materna era il latin, e ses chau d’armada Belisar èsi reussì als Romans da l’ost da reconquistar grondas parts dal vest (Africa dal Nord, Italia, Spagna dal Sid) e da tegnair en l’ost ils cunfins cunter las attatgas vehementas dals Persians. Suenter che Chosraus I è vegnì a la pussanza, èn las attatgas da vart dals Sassanids vegnidas adina pli fermas; sia finamira era da conquistar l’entira part orientala che sa chattava en ils mauns dals Romans. Uschia è ida a fin la fasa da coexistenza tranter questas duas pussanzas grondas ed ha cumenzà ina seria da guerras ordvart desastrusas.

L’imperatur roman (da l’ost) è per il mument restà il regent il pli pussant en la regiun da la Mar Mediterrana, e l’Imperi da l’ost aveva puspè prendì possess da la gronda part da l’anteriur territori da l’Imperi (cun excepziun da la Britannia, da la Gallia e da la Spagna dal Nord). Suenter la mort da Justinian (565) èsi dentant sa mussà ch’ils territoris reconquistads na sa laschavan betg tegnair a la lunga. La Spagna dal Sid è puspè crudada als Visigots ed a partir da l’onn 568 è l’Italia per gronda part vegnida en ils mauns dals Langobards.

En il decurs dal temp èsi vegnì a l’intern da l’Imperi roman oriental a dispitas religiusas tranter gruppas cristianas (monofisits cunter ortodoxs); ultra da quai è la malcuntentientscha en parts da la populaziun creschida pervi da las autas taglias e las guerras cuntinuantas. Uschia è sa sminuì il senn da loialitad envers l’Imperi (per exempel en la Siria u en l’Egipta).

A l’entschatta dal 7avel tschientaner èn vastas parts da l’Imperi vegnidas conquistadas dals Sassanids. Sut Chosrau II èn las truppas persianas avanzadas duas giadas fin a Bizanz; e da Jerusalem han els rapinà la Sontga Crusch, la quala Helena, la mamma da Constantin, duai avair chattà e che valeva sco ‹pli grond stgazi› da l’Imperi. Bain èsi la finala reussì a l’imperatur Herakleios da manar a fin victoriusamain questa lunga guerra; ma spussà da quai n’è l’Imperi betg stà bun da resister a l’expansiun dals Arabs islamics ed ha pers l’entira Siria e l’Africa. Surtut la sperdita da la ritga Egipta, la quala il patriarc Kyros ha quasi tradì als Arabs senza cumbat, ha flaivlentà a moda substanziala l’Imperi da l’ost. Herakleios ha er rut cun la tradiziun romana supigliond el al lieu dal titel ‹imperatur› il vegl titel da retg grec ‹basileus› ed introducind el il grec sco lingua uffiziala.

L’Imperi ha pers pli e pli ses caracter roman-antic. Bain è l’Imperi da l’ost cun sia chapitala Constantinopel sa mantegnì uffizialmain fin en il 15avel tschientaner – ma las structuras internas èn sa midadas a partir da ca. 640 uschè da rudent ch’i para giustifitgà da discurrer da qua davent da l’Imperi bizantin. Er en l’ost ha uschia cumenzà il temp medieval.

Da resguardar è dentant ch’il term ‹bizantin› è pir vegnì creà en il 19avel tschientaner e quai senza pudair sa basar sin ina tradiziun istorica. En il temp medieval preferiva il vest catolic la denominaziun ‹Imperi dals Grecs›, damai ch’ins na vuleva betg admetter als cristians ortodoxs en l’ost – ch’eran daventads malfidaivels al papa – da manar vinavant la ierta da l’Imperi roman. Il cuntrari pretendeva il vest questa cuntinuitad per sasez (cf. la denominaziun ‹Sontg Imperi roman da naziun tudestga›). Duvrava percunter in Bizantin il term ‹Grecs› ("Hellenoi") sche manegiava els ils Grecs da l’antica precristiana; per denominar sasez è per part sa mantegnì fin oz il term "Rhomoi", pia ‹Romans›. Er ils imperis muslims dal temp medieval duvravan adina il num ‹Imperi roman› ("Rum") sch’els discurrivan da l’Imperi bizantin. Sco idea e punct da referenza è l’Imperi roman pia sa mantegnì lunsch sur la fin da l’antica.

L’emprim imperatur occidental ch’è sa mess suenter il declin dal vegl Imperi roman dal vest en la tradiziun dals imperaturs romans è stà il retg francon Carl il Grond (uschenumnada "translatio imperii"). Sia curunaziun sco imperatur ils 25 da december 800 a Roma ha perquai manà ad ina cuntraversa diplomatica cun il basileus bizantin che veseva sasez sco sulet imperatur roman legitim.

Il Sontg Imperi roman (dapi il 15avel tschientaner cun l’agiunta ‹da naziun tudestga›) ha pli tard considerà sasez sco successur da l’Imperi roman (dal vest). Sco ‹Terza Roma› ha er il zar russ deducì da l’ierta bizantina – suenter la conquista da Bizanz tras ils Osmans l’onn 1453 – il dretg sin la curuna imperiala romana. Ils titels "Kaiser" e "Zar" derivan tuts dus dal titel roman "Caesar".

Cun la curunaziun da Napoleun I sco imperatur l’onn 1804 hai dà l’emprima giada dapli che in imperatur en l’Europa dal Vest. Dus onns pli tard ha Franz II remess la curuna imperiala roman-tudestga, quai ch’ha muntà la fin dal Sontg Imperi roman.

Il 1870 è ida a fin l’èra napoleonica en Frantscha e cun quai er l’Imperi franzos ch’è vegnì substituì tras la Republica franzosa. Il titel d’imperatur è dentant vegnì duvrà vinavant da divers monarcs, enfin che l’istorgia dals imperaturs è ida a fin en l’Europa cun la fin da l’Emprima Guerra mundiala: 1917 ha la Revoluziun russa manà a l’abdicaziun da Nicolaus II (fin da l’Imperi russ); ed ils onns 1918/1919 han abditgà Karl I (Austria-Ungaria) e Wilhelm II (Imperi tudestg).

En il 20avel tschientaner è l’Italia faschista sut Benito Mussolini anc sa messa ina giada en la tradiziun da l’Imperi roman: Mussolini ha declerà publicamain d’avair en egl la restituziun da l’Imperi roman. 

Fin en l’antica tardiva è l’Imperi roman stà dividì en provinzas. Cumenzà ha questa sutdivisiun territoriala en il terz tschientaner a.C., e quai en quel mument ch’ils Romans han expandì sur l’Italia ora (l’emprima provinza è stada la Sicilia). Durant il temp dals imperaturs è la structura da las provinzas vegnida adattada pliras giadas. Augustus las ha partì en provinzas imperialas e senatoricas. Diocletian ha substituì las provinzas tradiziunalas tras ina sutdivisiun a dus nivels (diocesas e provinzas); per l’emprima giada è er vegnida integrada l’Italia en quest urden territorial.

Las pitgas principalas da l’administraziun furmavan dentant las citads, da las qualas l’Imperi ha enconuschì las furmas "colonia", "municipium", "civitas", "urbs" ed "oppidum". Las citads eran organisadas sco vischnancas burgaisas cun autonomia parziala ed eran en emprima lingia responsablas per incassar la taglia. Questa delegaziun da las incumbensas ha pussibilità a l’Imperi d’operar cun ina fitg pitschna administraziun centrala.

Dal temp da la republica n’èn ils abitants da las citads sur lung temp betg vegnids resguardads sco burgais romans cun dretgs equivalents; els stuevan servir en l’armada romana e pajar taglia, ma n’avevan nagin dretg da votar e d’eleger entaifer la communitad romana cumplessiva e n’eran er betg inscrits en las "tribus" (glistas da burgais). Cun las Lex Iulia e Lex Plautia Papiria durant la Guerra dals Confederads 90 ed 89 a.C. èn tut las citads da provinza da l’Italia vegnidas auzadas en il stadi da "municipium" cun dretgs da burgais cumplains. Dapi lura vegn quest term duvrà en general per designar tut las citads da provinza talianas.

Durant il temp dals imperaturs, cumenzond gia sut Gaius Iulius Caesar, han er citads en las provinzas ordaifer l’Italia obtegnì il dretg da municipis. Quai è dentant stà il cas praticamain be en il vest da l’Imperi. A partir dal prim e segund tschientaner hai lura era dà "municipa latina"; ils abitants da questas citads avevan dretgs in pau pli restrenschids che quels d’in municipi roman. La Constitutio Antoniniana dal 212 s.C. ha la finala attribuì a tuttas citads da l’Imperi almain il status da municipi ed a tut ils libers burgais da l’Imperi è vegnì concedì il dretg da burgais roman.

L’Imperi roman ha procurà per diversas cundiziuns da basa ch’han pussibilità in’economia prosperanta. Da quellas fan part la pasch relativa ("Pax romana") als cunfins, la stabilitad demografica, las vastas libertads concedidas a tut ils burgais sco er in sistem monetar derasà ed acceptà en l’entir Imperi. Cumbain che l’agricultura e l’economia da latifundias furmava la basa da l’economia romana, èn er il commerzi e l’artisanat stads da gronda muntada. In element constitutiv da l’economia romana ha plinavant furmà la lavur da sclavs.

En vastas parts da l’Imperi han l’art e la cultura cuntanschì in temp da fluriziun, spezialmain dal temp dals imperaturs. Surtut en l’Europa ed en l’Africa dal Nord duevan la qualitad da viver e la situaziun demografica da quel temp pir puspè vegnir cuntanschidas suenter blers tschientaners.

La cultura e l’art roman èn sa sviluppads a basa da las furmas da viver simplas dals abitants da la part occidentala da la Mar Mediterrana, da la cultura plitost povra en art dals Italichers (indogermans) ch’eran immigrads en il decurs dal segund millenni avant a.C. e la finala dals Etruscs, dals quals ils Romans han quasi surpiglià cumplettamain lur cultura. Parts essenzialas da l’art roman èn vegnidas furmadas tenor il model da l’architectura, pictura e plastica greca; medemamain èn vegnids adaptads motivs da la mitologia greca. Da metter a pèr dieus esters als agens ("interpretatio romana") ha plinavant furmà in tratg caracteristic da la moda e maniera co ch’ils Romans han tractà culturas e religiuns suttamessas (p.ex. er en l’Egipta).

Durant lur domini han ils Romans sezs influenzà l’art e la cultura surtut en il nord ed il vest dals territoris conquistads. En questas regiuns èn er culturas da l’autra vart dals cunfins (Germans) vegnidas influenzadas a moda persistenta tras traffic commerzial. En la part orientala da l’Imperi èn las influenzas romanas percunter sa maschadadas cun elements existents (grecs, hellenistics ed orientals).

In’invista cumplessiva en l’art, la cultura e la vita sociala en l’Imperi roman dal temp dals imperaturs porschan las exchavaziuns a Herculaneum ed en spezial a Pompei che furmava da quel temp in’impurtanta citad romana en la Campania. Tras la catastrofa da l’erupziun andetga dal Vesuv l’onn 79 s.C. èn ils abitadis vegnids cuverts cun ina stresa da tschendra e crap-spungia da ca. 20 meters e conservads uschia a moda natirala.

La citad era bain vegnida destruida parzialmain gia l’onn 62 s.C. tras in terratrembel; damai ch’ella vegniva gist reconstruida, èn ils palazs, ils tempels ornads cun relievs, ils teaters, las termas ed entirs quartiers d’abitar cun lur vias suladas tuttina vegnids a la glisch en in stadi relativamain bain mantegnì. L’equipament da las chasas mussa ch’ina part dals abitants viveva en gronda bainstanza. Ils lavuratoris artisanals eran medemamain fitg sviluppads. A l’intern dals edifizis han ils archeologs chattà numerusas picturas da paraid (frescos) e mosaics che laschan percorscher in aut nivel artistic e che dattan perditga d’ina vita pulsanta.

Las exchavaziuns a Pompei relatan dentant er dals Oscs, Samnits, Grecs ed Etrucs ch’han populà la regiun sur in temp bler pli lung ch’ils Romans e da blers sclavs e lavurers migrants ch’eran sesents en la citad dal temp da sia destrucziun. Sper Pompei e Herculaneum èn er ils lieus pli pitschens Stabiae ed Oplontis vegnids destruids cumplettamain. Plinius il Giuven ha descrit detagliadamain l’erupziun dal Vesuv, durant la quala er ses aug, il scienzià e litterat Plinius il Vegl, era vegnì per la vita.

Il latin, la lingua da Roma, è sa derasada sco lingua uffiziala en l’entir Imperi. En l’ost da l’Imperi ed en l’Egipta furmava er il grec lingua uffiziala; en pli valeva il grec en tut l’intschess roman sco lingua da furmaziun. Er autras linguas han pudì sa far valair sco linguas regiunalas, pe exempel linguas germanas en las provinzas Germania inferior, Germania superior e Belgica.

La ierta da la lingua latina ha perdurà ditg suenter ses declin: durant l’entir temp medieval ed enfin en il temp dal baroc ha il latin furmà en l’Europa dal Vest ed en l’Europa Centrala la lingua dals scolads. Entaifer la baselgia catolic-romana è il latin sa mantegnì fin oz sco lingua uffiziala. Er en diversas scienzas sco la biologia, la medischina u la giurisprudenza vegn la terminologia latina duvrada vinavant e per part schizunt creada da nov. Dal latin èn ultra da quai naschidas las linguas romanas modernas da l’Europa.

Il dretg da la Roma antica cumpigliava prescripziuns da procedura fundamentalas dal dretg civil e dal dretg penal ch’èn per gronda part vegnidas integradas en las normas da dretg modernas. La scienza dal dretg aveva cuntanschì sia culminaziun durant ils emprims tschientaners dal temp dals imperaturs (emprim fin terz tschientaner). L’urden da dretg ed urden statal da l’Europa, surtut il dretg civil, èn influenzads fin oz a moda decisiva dal dretg roman. Impurtants puncts da referenza han furmà las collecziuns da l’antica tardiva sco il Codex Theodosianus u il Codex Iustinianus.






</doc>
