<doc id="8038" url="https://rm.wikipedia.org/wiki?curid=8038" title="Filosofia">
Filosofia

La filosofia (grec "", verbalmain ‹l’amur per la sabientscha›) è l’emprova da chapir ed interpretar il mund e l’existenza umana. Ella sa differenziescha da las autras scienzas entras quai ch’ella na po betg vegnir caracterisada tras in champ tematic cunfinà.

Ils cumenzaments dal pensar filosofic occidental han lur ragischs en il 6avel tschientaner a.C. Sper e per part cunter il maletg dal mund irraziunal dal mitus è il pensar sistematic e scientific uman sa furmà en la filosofia antica e la matematica. En il decurs dals tschientaners èn las differentas metodas e disciplinas da l’access al mund e da las scienzas sa sviluppadas directamain u indirectamain or da la filosofia.

Domenas centralas da la filosofia èn la logica (la scienza dal pensar logic), l’etica (la scienza da l’agir correct) e la metafisica (la scienza dal fundament da l’esser e da la realitad). Las teorias da l’enconuschientscha e da la scienza tractan en pli las premissas e metodas d’acquistar enconuschientschas fundadas.

I dat problems ch’ins na po betg schliar cun agid da las scienzas ‹normalas›. Per exempel las dumondas tge che saja ‹bun› u ‹nausch›, tge che ‹giustia› signifitgeschia, sch’i dettia in Dieu, sche l’uman haja in’olma immortala u tge che saja il ‹senn da la vita›. Era ulteriuras classas da dumondas na pon betg esser champs scientifics. Qua intgins exempels: La biologia perscrutescha il mund vivent, na po dentant betg definir tge ch’è l’‹esser› dal vivent, sche e cura organissems vivents dastgan vegnir mazzads u tge dretgs ed obligaziuns che la vita umana ha. Cun agid da la fisica e da la matematica pon ins bain exprimer leschas da la natira, ma a la dumonda, schebain la natira saja insumma confurma a la lescha na po la scienza natirala betg respunder. La giurisprudenza examinescha e determinescha la concordanza cun las leschas, na po dentant betg definir il cuntegn ideal dal cudesch da leschas. La fin finala datti era problems che fruntan sin ils cunfins dal pensar, sco per exempel la dumonda schebain la realitad vivida individualmain existia era propi. En tuts quests cas na bastan ils models d’explicaziun da las singulas scienzas betg per chattar respostas cuntentaivlas. Tar quests problems sa tracti da dumondas ‹filosoficas›.

Gia avant dapli che dus millennis ha il filosof grec Platon gì dubis davart il maletg che l’uman aveva stgaffì da sasez e dal mund. En sia ‹sumeglia dal cuvel› ha el reflectà la capacitad da percepir e scuvrir restrenschida dals umans: Umans sesan en ina lingia en in cuvel, tuts èn liads e vesan mo la paraid davant els. La glisch vegn d’in fieu ch’arda lunsch davos lur dies. Tranter ils umans ed il fieu stat in mir e davos quel vegnan purtads e muventads differents objects. Quels surpassan il mir e cumparan als umans sco sumbrivas mobilas. Per ils umans ston las vuschs e las ramurs dal travasch davos il mir pia nascher or da las sumbrivas. – Cun quest scenari ha Platon mess en dumonda il mund ‹real› che cumpara per nus en la glisch dal sulegl dador il cuvel. El ans ha vulì mussar, pertge ch’ils filosofs mettan en dumonda la ‹vardad› sco ella cumpara en la percepziun umana.

La filosofia tracta surtut fatgs dal mintgadi che paran l’emprim evidents: ‹Ti na dastgas betg mazzar›, ‹la democrazia è la meglra furma da stadi›, ‹vardad è quai ch’è verifitgablamain vair›, ‹il mund è quai che sa chatta en l’univers› u ‹il pensar è liber›. Pir cur che talas persvasiuns, pia quai ch’ins accepta per regla senza dumandar, vegnan messas en dumonda, nascha la filosofia. Umans che na dumondan betg, na chattan era betg la via a la filosofia. L’esser surprais, l’esser stut dals uffants, il malesser cun il mund u cun sasez: tut quai po esser il cumenzament dal pensar filosofic.
La mirveglia originara dals umans ha Platon descrit suandantamain:

ed era ses scolar Aristoteles ha constatà:

Auter che las religiuns, las cuminanzas e las ideologias religiusas sa basa la filosofia sulettamain sin la raschun, quai vul dir sin argumentaziuns raziunalas che na pretendan naginas ulteriuras premissas (sco p.ex. la cretta en ina teoria da basa specifica).

Tge che la ‹filosofia› è na sa lascha betg definir generalmain, cunquai che mintgin che filosofescha sviluppa in’atgna vista da las chaussas. Tras quai datti almain tantas respostas pussaivlas sco filosofas e filosofs. Carl Friedrich von Weizsäcker di: «La filosofia è la scienza davart la quala ins na po betg discurrer senza la pratitgar a medem temp.»

Als champs da lavur filosofics appartegna sco emprim la perscrutaziun da metodas, da princips e da la valaivladad da mintga scuverta sco era dals arguments e da las teorias sin nivel scientific. En quest connex pon ins definir la filosofia sco scienza da basa, cun quai ch’il pensar filosofic ed il metter en dumonda ha adina gidà las singulas scienzas en lur svilup. La filosofia fa dumondas che las scienzas spezialas n’han (fin ussa) betg pudì respunder e che n’èn era betg da respunder tras experiments u calculaziuns. Impuls da la filosofia areguard tals problems pon dentant manar la perscrutaziun sin novas vias. Il medem vala per novas dumondas da perscrutaziun che vegnan sviluppadas da la filosofia e cumpigliadas en las singulas scienzas. En quest senn presta la filosofia ina contribuziun al svilup d’ipotesas che tanscha lunsch sur ses agen champ ora. In’ulteriura stenta da la filosofia è da tractar a moda sistematica il savair ed agir da l’uman areguard las valurs, ils dretgs e las incumbensas umanas (etica).

Blers umans filosofeschan per chapir sasez ed il mund e per tschentar lur agir e lur maletg dal mund sin ina basa bain motivada. Tgi che filosofescha seriusamain tschenta dumondas criticas al mund exteriur e na sa lascha betg engianar u manipular uschè svelt. Il potenzial constructiv da la filosofia sa basa sin il metter en dumonda las relaziuns socialas ed il lavurar vi da models alternativs sco era sin ina relativaziun da las pretaisas da las scienzas e religiuns. En quest senn è la finamira dal filosofar individual da manar ina vita autonoma e raschunaivla a basa da l’agen pensar ("sapere aude").

Tar la filosofia individuala datti duas modas u direcziuns:

La ‹tschertga d’ina sabientscha mundiala› duai dar a la raschun orientaziun e segirezza e gidar a classifitgar logicamain tut quai ch’ins scuntra. Mesirar e ‹glimar› l’atgna raschun vi dals eveniments en il mund renda l’intelletg madir da sa confruntar suveranamain cun tut las situaziuns da la vita. Ina persuna, a la quala vegn attribuida sabientscha, exprima tras sias reacziuns e remartgas ch’ella posseda ina tala suveranitad.

Da l’autra vart metta la ‹filosofia sco maniera da viver› l’accent sin la realisaziun dals resultats da la reflexiun filosofica entaifer l’atgna vita. Per viver en maniera gista e pudair crear in mintgadi ston ins exercitar e sviluppar in pensar ‹gist›. Ma per la verificaziun dal pensar filosofic èsi necessari ch’el sa reflectescha en la maniera da viver.
Manar ina vita dominada da la filosofia era fitg derasà en l’antica, surtut tar ils stoichers, ils epicureers ed ils cinics. Per la concordanza dal pensar e da l’agir ideala ha il cinic Diogenes da Sinope statuì cun sia maniera da viver abstinenta in exempel tant per ils aderents sco per ils adversaris da questa maniera filosofica. L’unitad da la teoria e da la pratica vegn dentant era accentuada en la filosofia orientala.
Diogenes che mussava ses pensar filosofic cun viver abstinent dal travasch mundial, dat era perditga da la quietezza e dal temp liber ch’èn necessaris per pudair filosofar. (Er noss pled ‹scola› sa basa sin il pled grec , "" che munta temp liber).

In grond gudogn dal filosofar è la scolaziun dal pensar e da l’argumentar. Il discurs filosofic tschenta numnadamain grondas pretaisas retoricas, e quai tant en la metoda sco en l’expressiun linguistica. Er il filosofar ‹academic› na sa distingua betg dal filosofar ‹da mintgadi› tras las dumondas, mabain tras las cunvegnas che valan per las furmas d’argumentar e da la publicaziun scientifica sco er per la terminologia speziala.

Umans scolads en filosofia n’han betg dapli savair util, ma ina survista pli gronda dals arguments ch’èn gia vegnids duvrads en ina debatta filosofica davart in tema da discussiun specific. Uschia poi esser nizzaivel tar in problem actual (p.ex. eutanasia) da clamar en memoria las respostas che la filosofia ha purschì en ils ultims 2500 onns e co che las debattas èn sa sviluppadas. Dasper questa savida istorica duai in filosof scolà esser capabel da differenziar las posiziuns centralas, da prevair lur consequenzas e da vesair ils problems e las cuntradicziuns.

Ulteriuras finamiras da la filosofia èn:


Filosofar cumpiglia tant l’elavurar ed examinar opiniuns sco er l’occupaziun cun tradiziuns e scolas filosoficas. Ina rolla centrala gioga en mintga cas il pensar, saja quai en furma da reflectar, analisar u sistematisar. Scuvertas intuitivas, vardads da cretta ed arguments raziunals vegnan examinads sin basa da la realitad da l’uman che filosofescha, e quai cun agid dal pensar raschunaivel, raziunal e critic.

Tar in dubi metodic è la mentalitad filosofica capabla da metter tut en dumonda – era la filosofia sezza. En quest senn cumenza la filosofia cun mintga persuna che filosofescha danovamain tar nulla. 

Igl è la finamira d’in uman che filosofescha da pudair metter en dumonda segirtads apparentamain da basa u da mintgadi. Per umans che n’han betg dumondas u problems areguard la realitad da la vita, para in tal dubi fundamental fitg agen. 

Sur lungs temps sa fatschenta la filosofia dentant en champs centrals adina puspè cun las medemas dumondas fundamentalas. Tut tenor ils midaments istorics e socials daventan necessarias novas formulaziuns per las respostas sin las dumondas fundamentalas da l’uman. Auter ch’en las scienzas specificas n’accumuleschan ni la filosofia ni ils singuls filosofs ina savida u enconuschan ils resultats definitivs ed en general acceptads. Il cuntrari ramassan els respostas istoricas, reflecteschan quellas e collian ellas cun novas ponderaziuns che naschan en lur temp ed ambient specific. Uschia pon ins considerar il discurs filosofic sco in process etern – sco in discurs cuntravers tras ils tschientaners.

En general pon ins differenziar tranter duas metodas da filosofar, numnadamain l’access ‹istoric› e l’elavuraziun ‹sistematica›:


Questas duas modas cumpletteschan ina l’autra tras quai ch’ils documents d’auturs filosofics cuntegnan era reflexiuns sur da dumondas sistematicas actualas. Da l’autra vart gidan las elavuraziuns sistematicas a precisar las posiziuns dals classics. En pli pon ins ozendi en blers cas mo dumandar e respunder precisamain, sch’ins enconuscha la culissa istorica per la cumparsa da las dumondas e respostas e chapescha las noziuns e soluziuns pussaivlas ch’èn vegnidas formuladas dapi lura.

La noziun ‹filosofia›, cumponida or dal grec (') ‹ami› e (') ‹sabientscha›, signifitga pled per pled ‹amur per la sabientscha› respectivamain ‹per la savida› – cun quai che ' signifitgava oriundamain mintga savida u enconuschientscha, era artisanala u tecnica. Il verb ‹filosofar› cumpara l’emprima giada tar l’istoricher grec Herodot (484–425 a.C.) (I, 30, 2) che circumscriva la brama da savair dal politicher d’Athen Solon (ca. 640–559 a.C.). Che Heraklit utilisava gia la noziun ' n’è betg probabel. En l’antica attribuiv’ins l’invenziun da la noziun ‹filosofia› a Pythagoras da Samos. Il platonic Herakleides Pontikos ha dà vinavant l’istorgia da Pythagoras. Quel haja ditg che mo Dieu possedia ', l’uman possia mo sa stentar da survegnir ella. Qua definesch’ins ' gia sco savida metafisica. L’autenticitad da quest raquint tradì mo indirectamain e fragmentarmain è contestada. Pir tar Platon chatt’ins las noziuns ‹filosof› e ‹filosofar› en il senn da Herakleides. En ses dialog "Phaidros" (278d) constatescha Platon ch’il ‹sa stentar› per sabientscha (il filosofar) ed il ‹possess› da la sabientscha s’excludian e ch’il possess tutgia mo a Dieu.

Atras si’entira istorgia è la filosofia vegnida definida sco sforz per il bun, il vair ed il bel (Platon) u per la sabientscha, la vardad e l’enconuschientscha (Hobbes, Locke, Berkeley). Ella tschertga ils princips ils pli auts (Aristoteles) ed ha en mira l’acquist dal savair gist (Platon). Ella cumbatta per l’enconuschientscha da tut las chaussas, era da quellas invisiblas (Paracelsus), è scienza da tut las pussaivladads (Wolff) e da l’absolut (Fichte, Schelling, Hegel). Ella fa urden e colliescha tut las scienzas (Kant, Mach, Wundt) e represchenta la ‹scienza da tut las scienzas› (Fechner). En il center stat l’analisa, l’elavuraziun e la definiziun exacta da noziuns (Sokrates, Kant, Herbart). La filosofia è dentant a medem temp era l’art d’emprender a murir (Platon), è scolaziun da valur normativa (Windelband) ed il sforz raziunal per beadientscha (Epikur, Shaftesbury) respectivamain il sforz per virtid ed abilitad (Aristoteles, Stoa).

Or dal punct da vista occidental s’unescha la noziun ‹filosofia› cun ils origins en la Grezia antica. Las tradiziuns da pensar orientalas – medemamain anticas – vegnan savens survesidas u sutstimadas. A la filosofia appartegnan en pli ideologias religiusas, uschè lunsch che lur represchentants n’argumenteschan betg teologicamain, mabain filosoficamain.

L’identitad da la filosofia sco scienza è adina sa midada durant si’istorgia. Ils emprims filosofs grecs fin al temp da Sokrates e Platon han accentuà la raschun per sa distanziar d’in maletg dal mund mitologic u da tradiziuns religiusas. Uschia è il pensar s’emancipà dal mitus, senza dentant sbittar quel dal tuttafatg. Ils filosofs faschevan numnadamain gugent diever dal mitus e da meds d’expressiun poetics per promover lur teorias.

Cuntrari a Sokrates e ses scolars che consideravan ils sforzs per l’enconuschientscha sco atgna finamira, dumandavan ils sofists ina recumpensa per lur instrucziun. Per intgins sofists gievi surtut per l’art da batter in adversari en ina debatta cun meds retorics e trics logics. Lur finamira era ‹da transfurmar la vart pli debla en quella pli ferma›, e quai tant cun arguments sco tras engion.
Suenter ch’il cristianissem è sa fatg valair en l’antica tardiva, è la filosofia stada imaginabla sur blers tschientaners mo sin basa da l’ideologia religiusa da quel temp; ella na dastgava betg vegnir en conflict cun las ideas fundamentalas da la teologia cristiana. Ina tala cunfinaziun regnava era tar l’islam ed il giudaissem. En l’Europa Occidentala dominava tras quai per lung temp il maletg da la filosofia sco ‹fantschella da la teologia› ("ancilla theologiae"), d’ina scienza auxiliara che dueva sustegnair las palentadas divinas cun arguments raziunals.

En las universitads dal temp medieval ha la filosofia survegnì il status d’in rom d’instrucziun fundamental ("propedeutica"). Il center dal studi era definì tras ils uschenumnads "artes liberales". Tar quels appartegnevan la ‹grammatica›, la ‹dialectica›, la ‹retorica›, la ‹geometria›, l’‹aritmetica›, l’‹astronomia› e la ‹musica›. In diplom da quest "studium generale" en la facultad artistica era necessari per studegiar ils roms ‹pli auts› sco la medischina, la giurisprudenza e la teologia. (Sin questa tradiziun basan las noziuns academicas d’ozendi B.A., M.A., Ph.D. respectivamain Dr. phil.).

En il 13avel tschientaner ha l’occupaziun cun la filosofia d’Aristoteles manà en l’Europa Occidentala ad ina pli gronda suveranitad da la filosofia che surpassava ils cunfins da las set disciplinas. Numerus filosofs e teologs sco Albertus Magnus e Tomas d’Aquin han recepì Aristoteles sur scrittiras orientalas ed han empruvà da cumbinar sia filosofia cun las teorias da la baselgia catolica per cuntanscher in’interpretaziun da la realitad pli cumplessiva. Ina tala sintesa ha Tomas d’Aquin preschentà en sia ‹Summa theologica›. Independentamain han ins gia cumenzà en il 12avel tschientaner a stimar puspè dapli il savair ch’è sa sviluppà a basa da l’atgna experientscha. Quai ha furmà la premissa per la naschientscha dal pensar dal temp modern e da la metoda experimentala sco basa per las scienzas natiralas.

A partir da la renaschientscha ha la filosofia surpassà pli e pli ils cunfins da la teologia. Ils filosofs n’avevan betg pli tema da preschentar ideas incumpatiblas cun las teorias da la baselgia u schizunt cun il cristianissem. Dapi il temp da l’umanissem e da l’illuminissem ha la filosofia confruntà e cunfinà la religiun criticamain e sa veseva savens superiura ad ella. Igl existivan dentant era numerus filosofs che mettevan pais sin l’accord da lur posiziun filosofica cun quella religiusa. 

Surtut en il temp modern han ins vis la filosofia sco scienza universala situada sur las singulas scienzas e destinada per tschiffar la realitad sco entir. Cun agid da la filosofia vulevan ins penetrar en las ultimas causas e princips per scuvrir e render accessibel las vardads eternas e generalas ("philosophia perennis"). 

Fin il 18avel tschientaner è la filosofia restada ina da las quatter facultads classicas. Ina scolaziun fundamentala en filosofia era vinavant necessaria, avant ch’ils students dastgavan s’occupar per exempel cun dumondas e perscrutaziuns da la scienza natirala. En tschertas universitads tradiziunalas furma il "philosophicum" fin oz in duair per tut ils students durant il studi da basa.

En il 19avel tschientaner èn las scienzas natiralas, pli tard era ils roms filologics e sociologics, s’emancipads pli e pli e daventads independents. Las professuras filosoficas han patì sut quest squitsch da spezialisaziun; savens restava mo pli l’incumbensa da reflectar davart las scienzas specificas e lur premissas.

La scienza da filosofia moderna sa giustifitgescha sin basa da la pretaisa che metodas filosoficas possian era esser utilas per auters champs scientifics e pratics. Ultra da quai vesan ils filosofs la discussiun da tematicas eticas e dumondas fundamentalas sco lur champ originar. Las universitads èn marcadas da l’instrucziun da las disciplinas filosoficas tradiziunalas, sco la logica, l’etica, la teoria d’enconuschientscha, la teoria scientifica e l’istorgia da la filosofia per ina scolaziun da magisters e magistras. Savens vegn intermediada ina filosofia teoretica cun l’accent sin la teoria scientifica, l’analisa linguistica e la logica. Tuttina sa porscha adina puspè la chaschun da participar nà da la filosofia a debattas publicas d’ozendi e da prender posiziun, per exempel tar dumondas eticas en connex cun l’utilisaziun da la tecnica, l’ecologia, la genetica, la medischina u la convivenza interculturala.

Sper la filosofia universitara hai dentant adina era dà pensaders independents ordaifer las instituziuns. Dapi ch’ins ha numnà ils illuminists franzos Voltaire, Rousseau e Diderot "les philosophes", chapiv’ins sut questa noziun en general era scripturs studegiads che scrivevan sur da tematicas d’interess public – uschia era scienzads universals sco Goethe e Schiller. Ils pensaders dal 18avel e dal 19avel tschientaner Adam Smith, Abraham Lincoln, Jean Paul, Friedrich Nietzsche, Émile Zola, Leo Tolstoj, Karl Marx, Sigmund Freud u Søren Kierkegaard n’eran tuts betg liads ad in’universitad e na pratitgavan nagina filosofia da scola. Tuttina han els dà impuls filosofics bainvis dal public ed han reflectà l’istorgia da la filosofia en lur atgna moda – cumparegliabel cun ils pensaders d’ozendi Paul Watzlawick, Umberto Eco u Peter Sloterdijk. 

Normalmain vegn la filosofia sutdividida en in champ teoretic ed in pratic. La filosofia teoretica perscrutescha las pussaivladads ed il cunfins da l’enconuschientscha e las structuras generalas da la conscienza umana. Ultra da quai fa ella constataziuns fundamentalas davart l’‹esser›. Sias disciplinas èn tranter auter l’ontologia, la metafisica, la logica, la teoria da l’enconuschientscha e da la scienza. La filosofia pratica da l’autra vart tracta l’agir uman. Sias disciplinas èn tranter auter l’etica, la filosofia dal dretg, la filosofia politica e la filosofia sociala.

Era sch’ins na po betg cunfinar il champ che la filosofia occupescha (cun quai ch’ella tracta ‹tut›), datti bain tschertas domenas, en las qualas ella agescha en emprima lingia. Il filosof Immanuel Kant ha definì quellas cun formular las suandantas dumondas:


A questas dumondas sa laschan attribuir praticamain tut las disciplinas filosoficas:


I suonda ina curta preschentaziun da las disciplinas filosoficas las pli impurtantas. La successiun s’orientescha a la differenziaziun tradiziunala tranter filosofia teoretica e pratica. En pli vegnan preschentads ils svilups pli generals dals ultims decennis.

La logica, la teoria da l’enconuschientscha e la metafisica sa dispitan per la curuna da la disciplina filosofica la pli auta. Tuttas trais pretendan pli u main da pudair preschentar ils fundaments ils pli profunds da tut il pensar e da tut la vardad, quai vul dir las leschas e structuras fundamentalas da la realitad.

La logica na s’interessescha betg per cuntegns concrets, mabain po vegnir definida sco scienza dal concluder correctamain. Ella dumonda co ch’ins po vegnir sin basa da tschertas premissas e cun agid da tschertas reglas a conclusiuns fundadas. Uschia tematisescha ella la basa da tut las sorts da scienza che sa basan sin arguments.

Pli baud duvrav’ins la noziun ‹logica› en ina significaziun pli vasta ch’ozendi. Quella cumpigliava era la teoria da l’enconuschientscha, problems da la filosofia linguistica e la retorica. En la filosofia moderna cumpiglia la noziun ‹logica› percunter mo la logica formala che furma champs specifics da la matematica e da l’informatica. Quant enavant che la logica s’extenda era sin champs na matematics (p.ex. la teoria d’argumentaziun u la teoria da l’acziun dal discurrer) è contestà.

Tar ils logichers impurtants da l’istorgia da la filosofia appartegnan Aristoteles, Chrysipp, Johannes Buridanus, Gottlob Frege, Charles Sanders Peirce, Bertrand Russell, plinavant Alfred N. Whitehead, Kurt Gödel ed Alfred Tarski.

Dapi la ‹vieuta copernicana› en la filosofia, instradada tras Immanuel Kant, vala la critica da l’enconuschientscha sco disciplina fundamentala da la filosofia. Ella perscrutescha las premissas da basa, las pussaivladads ed ils cunfins da l’enconuschientscha umana. Auter che la teoria da l’enconuschientscha ch’examinescha era la reussida ed il svilup da l’act da l’enconuschientscha uman, tematisescha la critica da l’enconuschientscha las cundiziuns e la pussaivladad da l’enconuschientscha insumma.

La teoria da l’enconuschientscha dumonda suenter la pussaivladad d’obtegnair il savair e d’al segirar. Ella emprova da marcar ils cunfins da l’enconuschientscha e da definir quai ch’ins po numnar ‹scientific›. En quest connex sa fatschenta ella cun la dumonda co che teorias sa laschan verifitgar u falsifitgar. En pli examinescha ella la percepziun da la realitad sco era l’influenza da la lingua e dal pensar sin l’act da l’enconuschientscha. 

Impurtants teoretichers da l’enconuschientscha èn tranter auter Platon, Aristoteles, René Descartes, John Locke, David Hume, Immanuel Kant, Auguste Comte, Edmund Husserl e Ludwig Wittgenstein.

La teoria da la scienza è colliada stretgamain cun la teoria da l’enconuschientscha. Ella analisescha e postulescha las premissas, las metodas e las finamiras da la scienza. La teoria da la scienza definescha ils criteris per las noziuns ‹scienza› e ‹scientific› e las cunfinescha tras quai da las pseudo-scienzas. A quests axioms fundamentals appartegnan directivas sco la necessitad da repeter u il princip da pudair falsifitgar experiments.

La teoria da la scienza tracta en pli la relaziun tranter las enconuschientschas scientificas ed ils concepts da vardad respectivamain realitad. Medemamain fan l’urden e l’ierarchia da la savida umana e la perscrutaziun dals princips dal svilup scientific (cf. midada da paradigmas) part da questa disciplina.

Impurtants represchentants da la teoria da la scienza èn Aristoteles, Francis Bacon, Rudolf Carnap, Karl Popper, Thomas Kuhn, Paul Feyerabend e Hilary Putnam.

La metafisica examinescha ils fundaments e las structuras generalas dal mund ed emprova da metter la realitad en in context pli vast (savens cun agid d’in sistem universal). Ultra da quai tschenta ella las ‹ultimas dumondas› suenter il senn ed il scopo da tut l’esser.

Tradiziunalmain part’ins la metafisica en in rom general ed en in rom spezial. La metafisica generala sa numna ontologia e dumonda suenter las structuras da basa da tut la substanza e l’esser. La metafisica speziala sa divida en trais disciplinas tenor las suandantas dumondas:

Or da raschuns da princip na pon e na vulan las scienzas natiralas cun lur instrumentari betg tractar talas dumondas. Ils objects da la metafisica èn numnadamain privads da tut la pussaivladad umana d’experientscha empirica (sensitiva). Ma er ordaifer las scienzas natiralas è la metafisica vegnida crititgada ils davos tschientaners cun metter en dumonda l’existenza u la relevanza da champs betg examinabels empiricamain. En il decurs dal 20avel tschientaner è questa critica sa manifestada en duas modas. D’ina vart han il positivissem ed ils represchentants da la filosofia analitica pretendì da remplazzar la metafisica tras l’analisa logica da la lingua. Da l’autra vart ha per exempel Martin Heidegger stgaffì ina disposiziun per ina metafisica main religiusa e ‹da l’auter mund›, cun la finamira d’analisar l’esser uman (ontologia fundamentala, filosofia da l’existenza).

Impurtants filosofs ch’han tractà dumondas da la metafisica èn Platon, Aristoteles, Tomas d’Aquin, Gottfried Wilhelm Leibniz, René Descartes sco era represchentants da l’idealissem tudestg e da la nova scolastica.

La filosofia da la lingua perscrutescha la relaziun tranter la lingua, il pensar e la realitad. L’analisa da la lingua, per exempel cun ina demontascha da noziuns, è in vegl proceder. L’impurtanza da la lingua per process communicativs, per chattar la vardad, per las pussaivladads d’enconuschientscha e per la descripziun e percepziun dal mund ha adina furmà in tema central da la filosofia.

Uschia han ins gia discus en il temp antic la dumonda, schebain in object obtegnia sia noziun particulara ‹tras la natira› u mo grazia ad ina fixaziun arbitrara tras ils umans. Era in dals temas centrals da la filosofia medievala – la dispita d’universalias – pon ins attribuir a quest champ.

La filosofia da la lingua moderna – ch’ha chaschunà en il 20avel tschientaner l’uschenumnada ‹midada linguistica› (‹linguistic turn›) – tracta tranter auter l’interdependenza tranter lingua e pensar (cf. ipotesa da Sapir-Whorf), la dumonda, tge che ‹significaziun› è insumma (cf. semantica), la producziun da la vardad, da l’enconuschientscha e dal savair tras la communicaziun (cf. pragmatica) e l’influenza sfalsifitganta da la lingua sin la realitad (p.ex. en la linguistica feministica).

Als filosofs linguistics appartegnan Gottlob Frege, Charles S. Peirce, George Edward Moore, Bertrand Russell, W.v.O. Quine e Ludwig Wittgenstein. Impurtantas contribuziuns èn era vegnidas da Ferdinand de Saussure (structuralissem), Martin Heidegger (etimologia e neologissems), Michel Foucault (analisa dal discurs) e Jacques Derrida (poststructuralissem).

L’etica filosofica construescha criteris per la valitaziun d’acziuns ed analisescha quellas areguard lur motivs e consequenzas. En quai sa differenziescha ella da la morala che prescriva tschertas acziuns a moda imperativa. La basa da l’etica furma la metaetica. Ella analisescha il discurrer davart l’etica e davart noziuns sco ‹bun›, ‹nausch› u ‹acziun›.

L’etica sco tala sa lascha divider en ‹etica descriptiva› ed ‹etica normativa›. ‹L’etica descriptiva› tracta las differentas ideas moralas ed emprova da las tschiffar e descriver exactamain. Questa etica fa plitost part da las scienzas umanas empiricas che da la filosofia. 

La finamira da ‹l’etica normativa› è da giustifitgar normas e valurs generalmain valaivlas. Tenor opiniun da blers filosofs na sa lascha questa finamira dentant betg cuntanscher, e quai per motivs da la logica. Tenor la logica deontologica e sin basa da la lescha da Hume èsi numnadamain nunpussaivel da deducir normas or da frasas betg normativas. Or da quai resulta che tschertas valurs, normas u preferenzas ston gia esser avant maun per ch’ulteriuras normas possian vegnir deducidas. Per quest motiv saja l’etica be duvrabla per controllar sche normas cun ina finamira surordinada èn colliablas logicamain ina cun l’autra u betg. 

Auters filosofs emprovan tuttina da chattar giustificaziuns absolutas per normas, e quai cun applitgar concepts fitg differents che sa cuntradin per part. La pli enconuschenta giustificaziun per l’etica discursiva en Germania è quella dad Apel. El di che mintga dubitader saja gia in participant d’in discurs ed haja tras quai acceptà las reglas discursivas.

Ils filosofs pratics emprovan savens da chattar ina regla suprema u in criteri universal per l’agir moral. La regla d’aur n’è betg uschè populara, cun quai ch’ella premetta ils medems giavischs da tut ils participants. Tenor l’utilitarissem è il princip moral suprem quel da cuntanscher la fortuna maximala per in dumber maximal. Era derasà è l’imperativ categoric da Kant:

L’etica è ina da quellas disciplinas da la filosofia che n’è fin ussa betg vegnida crititgada u messa en dumonda fermamain da las autras scienzas. Quai n’è era betg pussaivel, cunquai che las scienzas empiricas descrivan mo fatgs e sviluppan e megliereschan meds per cuntanscher scopos, ma na pon betg dir tge finamiras ch’ins sto insumma suandar.

Il metter en dumonda tut las valurs eticas tras l’amoralissem ed il relativissem cuntrastescha cun la dumonda da la societad suenter eticas tenor secturs (da l’etica da medischina, l’etica dals animals u l’etica da la scienza fin tar l’etica dals hackers e l’etica da l’informatica), ma era suenter la creaziun d’instituziuns sco il cussegl d’etica naziunal.

Etichers cun influenza èn tranter auter Aristoteles, ils stoichers ed ils epicureers, Tomas d’Aquin, Immanuel Kant, Jeremy Bentham e John Stuart Mill sco er Max Scheler, Hans Jonas e Karl-Otto Apel.


In diever direct da l’etica è da chattar en la filosofia dal dretg che furma a medem temp ina disciplina da basa da las scienzas dal dretg. La dumonda suenter dretg e giustia e la consequenza da la violaziun da normas moralas ed eticas sa basa sin la percepziun d’acziuns sco ‹bunas› e ‹nauschas›. Natiralmain dumonda la filosofia dal dretg era suenter la naschientscha, l’instituziun e la legitimaziun dal dretg, la relaziun dal ‹dretg natiral› (cf. dretgs da l’uman) e dal ‹dretg tschentà› (‹dretg positiv›) e suenter l’impurtanza da normas da dretg e lur abrogaziun. Qua datti colliaziuns tar la filosofia politica.

Filosofs dal dretg impurtants èn Hugo Grotius, Niccolò Machiavelli, Thomas Hobbes, Hans Kelsen, Gustav Radbruch, H.L.A. Hart, Niklas Luhmann, Jürgen Habermas, John Rawls, Ronald Dworkin e Robert Alexy.

Sco la filosofia dal dretg è era la filosofia politica vegnida absorbada per gronda part da las scienzas vischinas. Uschia han grondas parts da las discussiuns filosoficas lieu en las scienzas dal dretg respectivamain da la politica. La naschientscha, la legitimitad e la cumposiziun d’in stadi vegnan analisads da la teoria dal stadi. La teoria politica e l’istorgia d’ideas dumondan suenter la meglra furma da guvern, la relaziun tranter il burgais ed il stadi, suenter l’urden da pussanza, leschas, possess, segirtad e libertad.

Impurtants impuls vegnan tranter auter dals pensaders politics Platon, Aristoteles, Augustinus, Marsilius da Padua, Niccolò Machiavelli, Thomas Hobbes, John Locke, Jean-Jacques Rousseau, Immanuel Kant, Karl Marx, Michail Bakunin, Carl Schmitt, Hannah Arendt, Karl Popper e Michel Foucault.

La filosofia dal spiert respectivamain da la conscienza tractan atgnamain tematicas fitg veglias. Tuttina èn ellas disciplinas giuvnas ed interdisciplinaras che cunfinan a las scienzas da cogniziun ed a las neuroscienzas. En il center stattan dumondas davart l’esser dal spiert e da la conscienza u la relaziun tranter corp ed olma respectivamain tranter materia e spiert. Era la pussaivladad d’ina libra voluntad, l’esser da stadis mentals, ils cuntegns da la conscienza ed emoziuns vegnan examinads. Ultra da quai s’occupa quest champ cun la valitaziun da differents stadis da conscienza, cun reflexiuns davart in’intelligenza artifiziala, cun l’identitad da sasez e cun dumondas davart la cuntinuaziun dal spiert e da la conscienza suenter la mort fisicala.

Represchentants èn Gottfried Wilhelm Leibniz, Baruch de Spinoza, Alan Turing, Hilary Putnam, John Searle e Donald Davidson. Era las teorias dal budissem èn fitg impurtantas.

L’antropologia filosofica moderna tracta l’esser da l’uman sco spezia biologica e sco creatira sociala. Cun quai ch’ella vegn pratitgada d’umans, è ella ina reflexiun da sasez che mussa a medem temp ina perspectiva interna sco externa. La situaziun da l’uman vegn examinada sin basa da tut las enconuschientschas da las singulas scienzas.

La posiziun da l’uman en il cosmos, la relaziun tranter cultura e natira, l’isolaziun e la collectivisaziun, ils problems da la sexualitad u la rolla da l’amur e da la mort furman tematicas fundamentalas da l’antropologia filosofica. En pli sa dumonda questa disciplina sche l’uman saja tenor sia natira bun u nausch, sche violenza e dolur appartegnian a l’existenza umana u sche la vita haja in senn. L’antropologia filosofica perscrutescha era basegns fundamentals e capacitads da l’uman sco la realisaziun da sasez, la creativitad, la mirveglia e la brama da savair, il sforz da pussanza e l’altruissem, il fenomen da la libertad e la percepziun da l’auter.

Surtut en la segunda mesadad dal 20avel tschientaner han tscherts filosofs crititgà las teorias ch’èn s’etablidas en l’antropologia filosofica davart ils tratgs caracteristics da l’uman. Tranter quels tutgan Michel Foucault u Jürgen Habermas (mintgamai cun differents motivs ed accents).

Filosofs impurtants ch’han lavurà vi da problems antropologics èn Tomas d’Aquin, Immanuel Kant, Arthur Schopenhauer, Friedrich Nietzsche, Søren Kierkegaard, Max Scheler, Arnold Gehlen, Ernst Cassirer, Helmuth Plessner ed ils represchentants da la filosofia da l’existenza.

Als problems actuals da la perscrutaziun filosofica appartegna era l’analisa da las acziuns umanas sut l’aspect da la raschunaivladad. Resguardads na vegnan betg motivs etics, mabain ponderaziuns ‹matematicas› dals custs e dal gudogn u dal calcul logic partind da la premissa che l’uman agescha normalmain a moda raziunala.

Tscherts filosofs fan er diever da la teoria dal gieu per explitgar dumondas e furmas da la convivenza. Tant ils paradoxons individuals (p.ex. il dilemma dals arrestads) sco era quels socials (p.ex. la tragedia dals bains cumins) pon ins attribuir a quest rom. In ulteriur champ da perscrutaziun furma la teoria da l’acziun. Questa teoria tracta ils motivs per l’agir da l’uman e s’occupa cun dumondas davart la libra voluntad. 

Davart la noziun ‹raschunaivladad› è adina puspè vegnì debattà intensivamain en il decurs da l’istorgia da la filosofia, surtut en connex cun la raschunaivladad d’acziuns. En il temp modern èsi daventà pli e pli problematic da vulair definir tge ch’è ‹raschunaivel› e tge betg. Uschia stat la filosofia qua davant la sfida da metter en dumonda si’atgna definiziun.

Elements mistics èn adina puspè stads preschents en las tradiziuns filosoficas da l’occident e da l’orient. La noziun da la ‹mistica filosofica› è dentant giuvna. D’ina vart resta ella fidaivla a l’idea ch’i dat vardads eternas, nunmidablas ed universalmain valaivlas areguard la realitad e l’uman. Da l’autra vart accentuescha ella, sco tut las tendenzas misticas, che l’esser qua ed ussa è central, che la contemplaziun senza scopo è impurtanta, che la creaziun ha ina dignitad e che l’existenza individuala è inserida en l’entir dal mund.

En sia lavur surpassa la mistica filosofica ils cunfins da la raschun e da l’intelletg e tematisescha er experientschas perceptiblas che sa laschan tractar filosoficamain e ch’èn communitgablas tranter ils subjects. Aspects centrals da la mistica filosofia èn l’experientscha da l’annullaziun da la divisiun en subject ed object, il dar ensemen da tut ils cuntrasts en Dieu ("coincidentia oppositorum"), l’unitad pussaivla da l’uman cun tut l’univers ("unio mystica") ed il fastiz dal divin en l’esser uman ("scintilla animae").

Filosofs occidentals tar ils quals ins po chattar elements mistics èn Plotin, Meister Eckhart, Nikolaus von Kues, Jakob Böhme, Gottfried Wilhelm Leibniz, Blaise Pascal, Baruch de Spinoza, Martin Heidegger, Simone Weil e Ken Wilber. En la filosofia occidentala gioga la mistica ina rolla tut speziala. Ella na surpassa betg mo ils cunfins da la filosofia, mabain era quels da la religiun, sco per exempel tar il zen, il joga, il sufissem, en la Kabbala ed en la mistica cristiana.

L’istorgia da la filosofia occidentala cumenza en il 6avel tschientaner a.C. en la Grezia antica e cuntinuescha fin oz. Ella sa definescha tras las respostas ch’ins ha chattà e discutà en las differentas epocas areguard las dumondas fundamentalas da la filosofia. Ch’ils accents sa differenzieschan d’epoca tar epoca resplenda d’ina vart ils differents basegns da mintga temp, da l’autra vart ils svilups da las autras scienzas. ‹Progress› en il senn d’in cumprovar definitiv da las teorias na datti però betg ord vista dals filosofs:

Il filosof Alfred North Whitehead ha schizunt caracterisà ina giada l’istorgia da la filosofia europeica dapi Aristoteles sco ‹nota pe da Platon›. Cun quai ch’ideas e noziuns filosoficas na daventan betg veglias, è la perscrutaziun da si’atgna istorgia bler pli impurtanta per la filosofia che per las autras scienzas – ses passà è adina era ses temp actual. Ina buna savida da las differentas ideas e noziuns da l’istorgia dal pensar è necessaria per evitar vegls sbagls e per sviluppar e communitgar novas ideas ed interpretaziuns.

La citad-stadi da la Grezia antica è stada marcada d’in grond svilup cultural e da contacts multifars cun las culturas vischinas. Tras quai è creschida la critica vi dal maletg dal mund tradiziunal ch’era influenzà dal mitus. L’istorgia da la filosofia occidentala è naschida en quest’atmosfera spiertala, influenzada dals pre-socrats sco ins numna ils filosofs ch’agivan durant u avant Sokrates. Lur pensar documentà mo per part era dominà da dumondas da la filosofia natirala. Cun ina maschaida da speculaziun ed observaziun empirica empruvavan els da chapir la natira e ses fenomens. Els vulevan attribuir tut las chaussas ad in princip primar (grec ‹arché›), ad ina ‹materia originara›. Per l’emprim filosof enconuschent, Thales da Milet, furmava l’aua questa ‹materia originara›. Empedokles ha sviluppà l’idea dals quatter elements aua, fieu, terra ed aria che furman tut las chaussas. Quest’imaginaziun è restada dominanta fin il 18avel tschientaner.

Dasper questas disposiziuns existivan era auters models per ina decleraziun dal mund. Pythagoras e sia scola han declerà la cifra sco princip universal ed han stgaffì cun quai la basa per las scienzas natiralas modernas. Heraklit ha accentuà il ‹daventar› e ‹sparir› da tut l’esser. Sco basa da la realitad ha el declerà il logos, in princip unifitgant d’‹opposiziuns›. La filosofia da Parmenides che crajeva vi da l’unitad e l’immortalitad da l’esser pon ins vesair sco basa da l’ontologia.

Cun ils sofists è la finala l’uman daventà vers la mesadad dal 5avel tschientaner a.C. il center da l’observaziun filosofica (Protagoras: «L’uman è la mesira da tut las chaussas»). Ils sofists tractan surtut problems etics e politics, per exempel la dumonda, sche las normas e las valurs sajan definidas tras la natira u tras l’uman.

Sokrates d’Athen è daventà in ideal per la filosofia europeica. Sia metoda, la mäeutica (‹l’art da la spendrera›), consistiva d’ina tecnica da dumandar cun intenziun ma apparentamain cun naìvitad e da demussar las cuntradicziuns en il pensar dal partenari da discussiun. La finamira era da ‹gidar a parturir›, vul dir da svegliar enconuschientschas che mainan ad in punct da vista transfurmà. Si’autonomia spiertala mussada demonstrativamain e ses depurtament nunconform han gì per consequenza ch’el è vegnì sentenzià a mort pervia d’impietad e corrupziun da la giuventetgna.

Cun quai che Sokrates n’ha betg scrit si sias ideas, è il maletg dad el dominà per gronda part da ses scolar Platon. Si’ovra en furma d’in dialog furma il punct da partenza central per la filosofia occidentala. A basa da la dumonda socratica ‹tge è...› (‹tge è la virtid? la giustia? il bun?›) ha Platon stgaffì entschattas d’ina definiziun. Ultra da quai è el stà l’autur da la teoria da las ideas che basa sin l’imaginaziun d’ina realitad dualistica: visavi a l’object real perceptibel cun ils organs sensitivs stat, sin il livel da las ideas, in’analogia abstracta e generala perceptibla mo per l’intelletg sensibel. Tenor l’avis da Platon maina la savida davart questas ideas ad ina chapientscha pli profunda da la realitad.

Il scolar da Platon, Aristoteles, ha sbittà la teoria da las ideas sco ‹dublaziun dal mund›. Per el na consistiva l’esser d’ina chaussa betg en in’idea supplementara, mabain en la furma ch’exista en la chaussa. Sia scola ha cumenzà a far urden ed ad analisar la realitad perceptibla – la natira e la societad – cun agid da differents champs da savair. Ultra da quai ha Aristoteles fundà la logica classica (sillogistica), la sistematica da la scienza e la teoria da la scienza. Uschia ha el introducì noziuns fundamentalas filosoficas ch’èn anc ozendi en diever.

Tar la transiziun dal quart al terz tschientaner a.C. (hellenissem) èn naschidas ad Athen duas scolas filosoficas ch’han accentuà – en confruntaziun cun l’academia da Platon ed il peripatos dad Aristoteles – il salid da l’olma individual. Per Epikur e ses aderents d’ina vart e per ils stoichers enturn Zenon da Kition da l’autra vart aveva la filosofia surtut il duair da gidar a cuntanscher in bainstar respectivamain ina quietezza psichica cun meds etics. Epikur ha sviluppà l’idea d’ina vita plaschaivla cun mesira che s’abstegna da la politica. Ils stoichers aspiravan ina quietezza da l’olma tras restar calm tar mintga provocaziun externa u interna. Quai era da cuntanscher cun controllar las atgnas emoziuns e cun agid dad in’ideologia optimistica che steva en accord cun l’urden da l’univers; a medem temp duev’ins conuscher ils duairs envers ils conumans e la societad. Questa teoria ha pli tard gudagnà aderents en ils circuls decisivs da la Republica romana.

Entant ch’ils aderents da la sceptica da Pyrrhon dad Elis snegavan la pussaivladad da giuditgar cun segirtad e da savair insatge senza dubis, ha Plotin transfurmà en il terz tschientaner la teoria da las ideas da Platon (neoplatonissem). Sia concepziun dals stgalims da l’esser (da l’‹in› fin tar la materia) ha offert al cristianissem pussaivladads da nuar e da daventar la filosofia dominanta en l’antica tardiva.

En il temp medieval è la filosofia mo sa distatgada plaun a plaun da la teologia ed è stada dependenta d’instituziuns, furmas da viver e teorias religiusas. Metodicamain ed era areguard il cuntegn è ella s’orientada ferm vi da las tradiziuns e las autoritads. En il context cristian furmavan las teorias dals babs da baselgia da la patristica il fundament ed il punct da referenza essenzial. 

Fin al cumenzament dal temp medieval tardiv èn las ideas d’Augustinus da Hippo stadas impurtantas e decisivas. Per el era l’istorgia dal mund in cumbat permanent dal nausch cunter il bun. La societad e la baselgia, la teologia e la filosofia furmavan tenor el in’unitad che na permetteva nagins dubis envers las decisiuns da la baselgia.

L’‹ultim roman› ed ‹emprim scolasticher› Boethius è situà a l’entschatta da las emprovas medievalas da furmar ina sintesa tranter il pensar platonic ed il pensar aristotelic. El ha fundà la logica medievala, furmà noziuns sco ‹persuna› u ‹natira›, provocà la dispita da las universalias e sviluppà ina concepziun da scienza ch’ha chattà aderents sco la scola da Chartres. 

Entant ch’il reginam bizantin ha conservà parts impurtantas dal savair grec e roman, ha ‹l’occident latin› mantegnì mo parts da l’ierta antica (en spezial en las claustras). Fin l’onn 1100 hai dà mo paucs filosofs, tranter quels Anselm da Canterbury, ch’han formulà ina cumprova da Dieu puramain filosofica cun effect a lunga vista.
A partir dal 11avel tschientaner ha la filosofia occidentala fatg in grond svilup e progress. Quai è per part d’attribuir ad ovras da filosofs arabs ch’èn vegnidas translatadas da quel temp. Lezzas eran colliadas bler pli ferm cun las tradiziuns anticas.

Ina da las tematicas centralas da la filosofia medievala furmava la dispita da las universalias. Quella consistiva en la dumonda, schebain noziuns generalas sajan mo abstracziuns mentalas e convenziuns per la communicaziun, u sch’ellas furman realitads objectivas ed independentas (sco che la tradiziun platonica cun sia teoria da las ideas ha pretendì). En connex cun quest problem èn blers pensaders s’occupads cun la logica da la lingua; uschia è naschida la ‹grammatica speculativa› che dumonda suenter ina colliaziun tranter ina teoria da la grammatica ed ina teoria da la realitad. Blers filosofs han gì posiziuns mediantas, tranter quels era Petrus Abaelardus. El ha gì grond’influenza sin il svilup da la metoda scolastica da confruntar e ponderar differentas teorias ed ideas.

En il 13avel tschientaner èn ovras d’Aristoteles che n’eran anc betg enconuschentas en il vest vegnidas disponiblas grazia a novas translaziuns. Ultra da quai han ins gì access a commentaturs arabs d’Aristoteles. Questas ovras duevan furmar la basa da l’instrucziun universitara. Surtut Albertus Magnus e ses scolar Tomas d’Aquin han pruvà da derasar l’aristotelissem. Quel è sa fatg valair envers il platonissem respectivamain augustinissem ed è restà la forza filosofica decisiva fin en il temp modern tempriv. Tomas d’Aquin ha fundà il tomissem, in’emprova da colliar la filosofia aristotelica cun las teorias da la baselgia catolica. Grazia a l’urden dals dominicans ha questa concepziun pudì sa profilar, entant ch’ils pensaders dals franciscans han formulà alternativas. Il pli impurtant dad els, Johannes Duns Scotus, ha tranter auter renconuschì l’autonomia da la filosofia en cumparegliaziun cun la teologia. L’object da la metafisica n’era per el betg Dieu (Averroes), mabain l’‹esser sco esser› (Avicenna). Ultra da quai insistiva el sin la differenza tranter il Dieu ‹cret› ed il ‹pensà› da la filosofia, quai ch’ha impedì numerusas proceduras da cumprova (sco quella da l’immortalitad da l’olma).

Ils concepts, en ils quals l’enconuschientscha spiertala mirava betg sin il general mabain sin l’individual, han pussibilità da sviluppar ina scienza orientada a l’experientscha. Quai ha era in auter precursur dal pensar da la scienza natirala, Roger Bacon, pretendì: ins duaja sa distatgar da speculaziuns e da la fiduzia en las autoritads. In ulteriur preparader dal temp modern è stà il piunier prominent dal nominalissem, Wilhelm von Ockham, ch’ha inizià ina nova via da la filosofia (‹via moderna›) en il 14avel tschientaner tempriv. Marsilius da Padua ha sviluppà ina nova teoria dal stadi, en la quala ins vesa gia ideas impurtantas dal temp modern (contract social, separaziun da baselgia e stadi).

Il pli impurtant represchentant da la mistica cristiana en il temp medieval è stà Meister Eckhart. El veseva sasez sco ‹expert da la vita› ed accentuava ch’ins duaja duvrar las enconuschientschas filosoficas en l’atgna vita. Nikolaus von Kues, era el in aderent da questa tradiziun, ha anticipà blers svilups dals tschientaners suandants. Sias ideas – da la nunenconuschientscha da Dieu fin a las leschas ed ils cunfins da la fisica u da l’enconuschientscha – renvieschan a pensaders sco Immanuel Kant, Isaac Newton ed Albert Einstein.

La transiziun dal temp medieval al temp modern è marcada da la renaschientscha e da l’umanissem. Sper la tendenza da la scolastica tradiziunala è era s’etablida en quest’epoca la filosofia dal temp modern.

Surtut la filosofia politica è vegnida en moviment: La tesa da Niccolò Machiavelli che la pussanza politica na saja betg da giustifitgar moralmain, mabain sut l’aspect da l’utilitad, vegn anc attatgada ozendi. Ina via dal tuttafatg autra ha prendì Thomas Morus. En si’utopia ("Utopia", 1516) ha el propagà in stadi cun educaziun per tuts, cun libertad religiusa e senza proprietad privata. Tras quai ha el anticipà ideas dal temp modern.

Entant che l’umanist Pico della Mirandola vuleva cumprovar in accord da tut las tradiziuns filosoficas, han umens sco Johannes Kepler, Nikolaus Kopernikus u Giordano Bruno empruvà da colliar la filosofia e la scienza natirala. Las ideas dal maletg dal mund heliocentric, dal cosmos etern u dal panteissem èn vegnidas attatgadas fermamain da la baselgia.

Il maletg dal mund tenor la scienza natirala, las metodas da la matematica ed il crair en la raschun han dominà la filosofia dal temp modern dal 17avel e 18avel tschientaner. En la teoria ha questa filosofia anticipà las midadas politicas ch’han culminà en la Revoluziun franzosa.

La basa per la decleraziun dal mund tenor il raziunalissem furman ‹argumentaziuns raschunaivlas› ed il cartesianissem da René Descartes. Sia frasa ‹"Cogito ergo sum" (Jau pens, pia sun jau)›, cun la quala el crajeva d’avair chattà l’origin nunballuccant da tut las tschertezzas, è ina da las tesas las pli enconuschentas. Ils pensaders Spinoza e Leibniz han sviluppà vinavant si’idea cun crear entirs sistems metafisics (cf. monada). Questa moda da proceder a basa da teorias da l’enconuschientscha è vegnida utilisada en tut ils champs da la filosofia. Ins ha empruvà da deducir era ils princips da la morala umana ils pli elementars or da reflexiuns ‹raschunaivlas›; quels duevan esser uschè obligants sco las cumprovas geometricas ("Ethica, ordine geometrico demonstrata", 1677).

Tar il tip da teoria da l’empirissem accept’ins percunter mo talas ipotesas che sa laschan gudagnar a moda inductiva, pia a basa da la ‹percepziun sensitiva›. Aderents da quest’idea eran tranter auter Thomas Hobbes, John Locke e David Hume. Il princip d’elavurar tut las enconuschientschas a basa d’experientschas sensitivas furma fin oz il fundament da las scienzas natiralas. Er la filosofia analitica ha sias ragischs en questa tradiziun da pensar.

L’illuminissem è stà in moviment d’emancipaziun dals burgais ch’ha etablì la raschun sco basa per tut l’enconuschientscha e sco mesira per tut l’agir uman. L’illuminissem ha requirì ils dretgs da l’uman e dumandà suenter ina ‹moda da viver natirala e nunfalsifitgada›. Politicamain ha quest moviment etablì la separaziun da las pussanzas statalas (Montesquieu) ed ils dretgs da cogestiun surtut da la burgaisia. La basa teoretica furmava l’idea d’in contract social (p.ex. tar Jean-Jacques Rousseau); las constituziuns avevan l’incumbensa da segirar ils novs dretgs. Ils illuminists franzos Voltaire e Diderot han crititgà la pussanza da la baselgia e dals monarcs absolutistics. Ils enciclopedists (D’Alembert) han per l’emprima giada empruvà d’unir tut il savair da lur temp en in lexicon. Represchentants pli radicals da l’illuminissem franzos eran Holbach ch’ha skizzà sco emprim ina vista natiralistica da l’uman en il senn da la scienza natirala senza Dieu e metafisica. LaMettrie veseva l’uman sco maschina e la voluptad sco finamira da la vita. Sade ha tratg or da tuttas duas ideas la consequenza ch’ins duai snegar in’etica lianta.

En il decurs dals davos decennis dal 18avel tschientaner ha plinavant in dals filosofs-clav dal temp modern, Immanuel Kant, elavurà sia critica da l’enconuschientscha, ina teoria fitg revoluziunara per ses contemporans. La teoria di che nus na sappian betg enconuscher las chaussas sezzas, mabain adina mo lur appariziuns che vegnan furmadas da las pussaivladads purschidas da la raschun e dals senns. Tenor quai è mintg’enconuschientscha adina dependenta dal subject enconuschent. Era ulteriuras lavurs da Kant – tranter auter davart l’etica (‹imperativ categoric›), l’estetica ed il dretg internaziunal public ("Zum ewigen Frieden", 1795/96) – han gì enorm’influenza sin las proximas generaziuns.

En il 19avel tschientaner tempriv è ina part da la filosofia stada dominada dal sforz da ‹cumplenir› ed ‹optimar› u da superar las enconuschientschas da Kant. Caracteristic per l’idealissem tudestg (Fichte, Schelling, Hegel) èn sistems metafisics speculativs, en ils quals il ‹jau›, l’‹absolut› respectivamain il ‹spiert› domineschan ils fundaments dal mund.
In’autra via han prendì las ideas empiristicas sco il positivissem che vuleva declerar il mund mo cun agid da las scienzas empiricas, quai vul dir senza metafisica. En l’Engalterra han Jeremy Bentham e John Stuart Mill creà l’utilitarissem. Lur concepts d’ina valitaziun dals custs e dal gudogn consequenta e l’idea dal ‹bainstar per tuts› (il princip da la ‹fortuna la pli gronda per il dumber il pli grond›) han dà novs impuls a l’economia ed a l’etica. Dasper la filosofia istorica è l’economia era stada fitg impurtanta per la filosofia da Karl Marx. Suenter Friedrich Hegel ed ils materialists ha el fundà il communissem e pretendì da mesirar las reflexiuns teoreticas vi da la transfurmaziun da las relaziuns socialas concretas:

Pensaders prominents ch’han prendì la nova via èn stads Arthur Schopenhauer, Sören Kierkegaard e Friedrich Nietzsche. Influenzà da la filosofia indica ha Schopenhauer accentuà la prioritad e la surpussanza da la voluntad envers la raschun. Sia vista dal mund pessimistica ch’è dominada da l’experientscha da la suffrientscha parta era d’ideas budisticas. Friedrich Nietzsche, sco Schopenhauer era el fitg impurtant per ils arts, ha numnà sasez in immoralist. Per el eran las valurs da la morala cristiana antiquads e furmavan in’expressiun da flaivlezza e decadenza. El ha tematisà las ideas dal nihilissem, dal ‹suruman› e dal ‹return etern›, en pli la repetiziun da l’istorgia senza fin. Il pensader religius Sören Kierkegaard vala sco precursur da l’existenzialissem. El represchenta in individualissem radical che na dumonda betg suenter l’agir gist en general, mabain suenter l’agir da l’individi en ina situaziun concreta.

La filosofia dal 20avel tschientaner cumpiglia in grond spectrum da posiziuns e tendenzas. A l’entschatta era quest tschientaner dominà da la ferma cretta al svilup ed a la scienza. Quest maletg è sa mida suenter l’experientscha da las duas guerras mundialas, da la shoa e da la smanatscha dal planet tras armas nuclearas. En la segunda mesadad dal 20avel tschientaner èn era ils sceptichers dal svilup – ch’eran vegnids stuschads a l’ur suenter Rousseau – daventads impurtants. 

Ils success da la tecnica en il 19avel tschientaner han rinforzà las posiziuns neopositivisticas. L’empirist logic Rudolf Carnap ha pledà per in remplazzament da la filosofia tras ina ‹logica scientifica› – quai vul dir tras in’analisa logica da la lingua scientifica.

Il raziunalist critic Karl Popper ha argumentà ch’il svilup scientific succedia surtut cun ‹refutar› las singulas teorias tras experiments (‹falsificaziun›). Tenor ses avis sa fetschian quellas teorias scientificas che stettian il pli damanaivel a la vardad valair en in process da selecziun sco tar l’evoluziun. Per Thomas S. Kuhn da l’autra vart èn differentas teorias incumparablas ina cun l’autra ed ina superiuradad d’ina u l’autra betg motivada ‹dals fatgs›. Tras quai daventass la dominanza d’ina teoria ina chaussa da la retorica. En la medema direcziun va era il pledoyer da Paul Feyerabend a favur d’ina libertad metodica. Tenor il pragmatissem duain las singulas teorias vegnir giuditgadas sut l’aspect da lur utilisabladad ed applitgabladad en la pratica.
Questas modas da pensar che tractan dal singul e da la vita pon ins chapir sco reacziun sin la tendenza da scientifitgar tut ils champs da la vita. L’encletga fundamentala da la filosofia da la vita consista en il fatg ch’ins na po betg descriver la totalitad da la vita tras scienza, noziuns e logica. Henri Bergson per exempel ha tematisà la differenza fundamentala tranter il temp vivì individualmain ed il temp analitic da la scienza natirala. En medema moda ha Edmund Husserl, il fundatur da la fenomenologia, pretendì da sa tegnair a l’entschatta d’ina examinaziun analitica vi da quai che sa preschenta immediatamain a la schientscha per evitar l’interpretaziun dal mund precipitada. Grond’influenza ha la filosofia d’existenza da ses scolar Martin Heidegger gì. Ses punct da partenza ha furmà l’analisa dal stadi psichic da l’uman; quai al ha manà a la dumonda suenter il ‹senn› da l’esser insumma.

Suenter Heidegger ha l’existenzialissem, represchentà surtut da Jean-Paul Sartre, defendì la tesa che l’uman saja ‹condemnà a la libertad›. Cun mintg’acziun fetschia el ina tscherna per la quala el saja sez responsabel. 

Il 20avel tschientaner è stà dominà da midadas socialas e dal conflict tranter il communissem sovietic e furmas da la societad chapitalisticas. Durant questa confruntaziun – ch’ha culminà en la Guerra fraida e ch’ha survegnì cun la globalisaziun dimensiuns mundialas – èn dumondas da la filosofia istorica e sociala vegnidas accentuadas fermamain. 

Il ‹reginam da la libertad›, empermess da Karl Marx a la fin da tut ils cumbats da las classas, furmava er per Ernst Bloch e ses ‹princip da speranza› ina cumprova per l’utopia concreta. Envers tut las autras utopias haja ella l’avantatg da sa basar sin il fundament dal materialissem dialectic. Era Herbert Marcuse ed ils fundaturs da la teoria critica, Theodor W. Adorno e Max Horkheimer, han sviluppà lur ideas filosoficas areguard la problematica da l’alienaziun davant la culissa da las analisas socialas da Marx e Friedrich Engels. En il medem context è situada la ‹teoria critica› (era numnada scola da Frankfurt) fundada da Jürgen Habermas. Cun sia teoria da l’agir communicativ e l’ideal dal ‹discurs senza pussanza› è questa moda da pensar obligada a las lingias directivas d’ina societad liberada da las relaziuns da dependenza, ma che stima ils potenzials da las democrazias occidentalas. Il visiunari dal communitarissem, Charles Taylor, avertescha dals privels d’in ‹individualissem atomistic› en societads modernas. El vesa la via per il mantegniment respectivamain la creaziun da cundiziuns da vita umanas per la societad ma era ecologicas en ina ballantscha tranter ils dretgs individuals ed ils duairs socials.

Areguard la filosofia dal preschent sa laschan be preschentar intginas tendenzas, cunquai ch’ins na po anc betg far ina valitaziun retrospectiva da l’impurtanza da las differentas ideas. La teoria scientifica è dentant sa sviluppada vinavant ed ha chattà furmas pli stringentas areguard la ‹conferma› e ‹reducziun› da teorias.

Dapi la fin dal 19avel tschientaner ha la lingua ina posiziun adina pli centrala en la filosofia. Ludwig Wittgenstein ha skizzà in’encletga dal tuttafatg nova da la lingua ch’el ha definì sco conglomerat nunsurvesaivel da differents ‹gieus linguistics›. En quels tractia la filosofia mo ‹problems fictivs›, quai vul dir ella guareschia mo sias atgnas ‹confusiuns linguisticas›. Il filosofar saja pia mo in’acziun ‹explicativa› e betg ina ‹terapeutica›. 

La filosofia analitica orientada l’emprim a la filosofia linguistica dominescha la metoda da la filosofia academica en contexts anglosaxons e pli e pli era en il territori linguistic tudestg. A la gronda part da las universitads regna dentant in pluralissem areguard ils temas e las tendenzas filosoficas.

Era la neoscolastica, surtut il neotomissem, represchenta ina tendenza da la filosofia actuala cun grond’influenza (che n’è dentant betg uschè enconuschenta en ils pajais da lingua tudestga). A la fin dal 19avel tschientaner l’aveva la baselgia catolica elevà a la posiziun d’instrucziun tranter auter per ils sacerdots.

La postmoderna (p.ex. Gilles Deleuze, Jean-François Lyotard, Jean Baudrillard, Jacques Derrida) è in moviment cunter las ideas da la moderna. Ella accentuescha las differenzas dals munds dal pensar e dal viver. Era l’identitad umana vegn valitada sco instabila. La filosofia feministica, damanaivla a la postmoderna, ha la finamira da nuar l’interpretaziun dal mund vi da la schlattaina.










</doc>
<doc id="8039" url="https://rm.wikipedia.org/wiki?curid=8039" title="Antarctica argentina">
Antarctica argentina

L'Antarctica argentina (spagnol "Antártida Argentina" u "Sector Antártico Argentino") è ina regiun en l'Antarctica che l'Argentinia ha declerà sco part da ses territori naziunal. L'Antarctica argentina cumpeglia la Peninsla da l'Antarctica ed in areal triangular che tanscha fin al Pol dal Sid. Quest areal s'extenda tranter il 25avel ed il 74avel grad da longhituda dal vest e sa chatta tranter il 60avel grad da ladezza dal sid ed il Pol dal Sid.

La surfatscha da l'Antarctica argentina munta a 965'597 km².


</doc>
<doc id="8072" url="https://rm.wikipedia.org/wiki?curid=8072" title="Datura">
Datura

Datura es il nom d'üna gruppa taliauna da musica da disco furmeda dal 1991 dals musicists Ciro Pagano e Stefano Mazzavillani. Amparo Fidalgo ho chanto la megldra part da las chanzuns da quista gruppa.

Il nom "Datura" deriva da üna plaunta medicinela mexicauna da listess nom, chi vegn druveda dals striuns Yaqui düraunts ils rituels mistics per s'approsmer a la cugnuschentscha.<br>
Ils commembers da la gruppa haun tschernieu quist nom, perque ch'els haun paschiun pel misticissem, elemaint fich preschaint in sias chanzuns.

La gruppa naschit dal 1991 zieva l'inscunter traunter Pagano (da pü bod guiteder da la gruppa Gaznevada) e Mazzavillani (arrandscheder chi ho lavuro per bgers chantunzs taliauns scu Patty Pravo, Ivan Cattaneo e Righeira) e'ls discjockey e producent da musica Ricci e Cirillo.
Zieva avair stipulo ün contrat culla chesa discografica "Trance Records", a la fin 1991 gnit our la chanzun "Nu Style", illa quela la vusch d'ün striun annunzcha il proget mistic e musical dals Datura. Ella vet success ed entret illas paradas da hits dal sectur.<br>
Il success da public rivet dal 1992 zieva la publicaziun da la chanzun "Yerba del Diablo", töch musica "trance" cul quêl la gruppa guadagnet sieu prüm disc d'or per and avair vendieu 100.000 copchas.<br>
Zieva que cumanzettan ils Datura üna turnea illas discotecas taliaunas pü renumnedas fand ün spectacul rich da simbolicas e clams davart misticissem, chi prevaiva eir la simulaziun d'ün rituel cun l'adöver d'intschais e pittüras. La chantunza Amparo Fidalgo dschaiva in lingua spagnola simplas frasas introductivas in bgers success da la gruppa.<br>
Dal 1993 gnit our la chanzun "Devotion", chanteda da Billie Ray Martin (da pü bod chantunza dals Electribe 101). Ella entred illas prümas deschs pusiziuns da la parada da hits taliauna. Düraunt listess an gnit publicho l'album "Eternity", chi cuntegna oters success scu "Passion" e "Mystic Motion", dasper "Devotion" e la chanzun cun listess nom da l'album.<br>
Dal 1994 preschantet la gruppa la versiun "Eurodance" da "Fade to Grey", chanzun dal 1984 dals inglais Visage, in collavuraziun cun Steve Strange, chantunz da la medemma gruppa. Sülla vart B da listess disc daiva que la chanzun "El Sueño", chi gnit fich suno illas discotecas e dvantet eir ün chaunt da fan da ballapè. Zieva gnit our la chanzun"The 7th Allucination" e gnittan ils Datura elet scu megldra gruppa da musica da disco da l'an 1994.<br>
Dal 1995 suottascrivane ün contrat cun la chesa discografica "Time Records" e zieva publichettane il töch musica "Infinity" insembel cun ils U.S.U.R.A., otra gruppa taliauna da musica da disco fich renumneda, ed eir "Angeli Domini", chanto dad ün chor in latin chi tira adimmaint ils chaunts gregoriauns.<br>
Dal 1996 pigliettan ils Datura inspiraziun il prüm dal budissem per lur chanzun "Mantra" e zieva dal voodoo per "Voo-Doo Believe?", chanto da Danny Losito, commember dals Double Dee.<br>
Oters success füttan "The Sign" dal 1997 e "I Will Pray" dal 1998.<br>
Eir pervi da la mort dal discjockey Ricci, zieva la chanzun dal 1999 "I Love to Dance" (chanteda da Ben Volpelier Pierrot, da pü bod chantunz dals Curiosity Killed the Cat) fet la gruppa üna posa da trais ans, düraunt ils quêls as dedichettan Ciro Pagano e Stefano Mazzavillani ad oters progets musicals.<br>
Els turnettan dal 2002, cur ch'els publichettan "Will Be One"; dal 2004 gnit our la chanzun "Summer of Energy" in collavuraziun cun Gigi D'Agostino.
In seguit as dedichettane il prüm ad arrandscher darcho sias chanzuns e zieva (daspö 2006) a lantscher lur proget clamo "Pezzi da 90"; que es ün proget chi ho per böt la rescuvierta da la musica da disco dals auns Nonaunta.







</doc>
<doc id="8089" url="https://rm.wikipedia.org/wiki?curid=8089" title="DJ BoBo">
DJ BoBo

Peter René Baumann, meglder cuntschieu scu DJ BoBo (Kölliken, 5 schner 1968), es ün chantunz, musicist, cumponist e sutunz svizzer.
El est ün dal pöchs artists da la perioda dal stil musical u.d. "Eurodance", chi eir hoz publichescha albums cun success. Per que vegn el clamo da sieus fans "King of Dance" ("raig da la musica da sot"), eir scha düraunt las ültimas periodas sun sias chanzuns influenzedas dad elemaint da musica pop e rock. DJ Bobo es pelpü cuntschieu per ün stil, chi es üna masdüra da pop e dance.

Düraunt ils ans Ochaunta scuvrit Baumann sia paschiun pella musica e dal 1985 gnit ingascho scu discjockey da la Chesa da la giuventüna "Tuchlaube" in Aarau. Sieu nom d'artist "DJ Bobo" eira da quel temp sieu "Graffiti-Tag" e sieu surnom. Seguond sieu dir es il nom ün'allusiun a la figüra da comics "Bobo, il raig da l'evasiun". Già zieva ün an ragiundschet Baumann la seguonda plazza dal champiunedi svizzer da discjockey.
Ün otra sia pasciun eira la "breakdance",chi imprendet tar üna discoteca da sieu manager d'hozindi Oliver Imfeld.
Dal 1986 dvantet el discjockey professiunel da la discoteca "Don Paco" da Wohlen e traunter 1990 e 1991 da la discoteca "Hazyland" (hoz "The Loft") da Lucerna.
Düraunt quista perioda a gnit offert a DJ BoBo da prodür sieu prüm DC singul. Dal 1989 cumparit "I Love You", sia prüma chanzun: la chantunza eira la svizra Sandra Studer, hozindi moderatura televisiva. Otras duos chanzun gnint our dal 1991, "Ladies in the House" e "Let's Groove on".
Intaunt lavuraiva DJ BoBo scu "Resident DJ" illa discoteca "Oxa" da Turich, e minchataun faisaiva'l sia cumparsa in otras discos per promouver sias chanzuns. Già da quel temp eiran da la partida ils sutunzs Kurt Burger ("Curtis") e Daniel Burkart ("Dani"), chi eir hoz collavuran cun DJ BoBo, Curtis scu coreograf e Dani scu grafic e scenograf.

La chanzun seguaint, "Somebody Dance With Me", gnit fatta pella prümavouta in ün stüdi da registraziun professiunel insembel cul già da quel temp renumno tecnicum dal sun Axel Breitung, chi eir hoz cullavura a scriver e prodür chanzuns. Già poch temp zieva sia preschantaziun, chi vet lö illa discoteca "Oxa" in october 1992, vet la chanzun fich success ed as deraset sün tuot la Svizra. In schner 1993 get ella aint illa 36. plazza da la parada da hits svizra ed a la fin finela ragiundschet la prüma plazza als 14 marz 1993. Las appariziuns s'augmantettan viepü in otras discotecas da la Svizra: a que pigliaivan part DJ BoBo, Curtis, Dani ed Emel Aykanat, chi chantaiva il töch.
La firma da discs tudas-cha "EAMS" purtet la chanzun eir in Germania, inua ch'ella entret aint illa 32. plazza da la parada da hits als 8 gün 1993. L'interess davart DJ BoBo s'augmentet, uschè ch'el eira adüna darcho sün revistas scu "Thema" u "Bravo".
In sted 1993 purtet la firma da discs dal chantunz americaun Rockwell plaunt cunter DJ BoBo, perque cha'l ritornel da "Somebody Dance With Me" füss ün plagiat da la chanzun "Somebody's Watching Me". Els as perinclettan cun üna cunvegna extragüdiziela.
In utuon 1993 gnit l'album "Dance With Me" sül marcho; el gnit prodüt in collavuraziun cun Axel Breitung zieva var 200 uras da lavur, ed eir Gutze Gauschi e Mark Wiss da la firma da discs "Fresh Music" pigliettan part a la producziun. In quist disc daiva que otras chanzuns renumnedas scu "Keep on Dancing!", "Take Control" ed "Everybody", chi vet fich success in sted 1994.
DJ BoBo partecipet a la turnea lameda "Mega Dance Festival" insembel cun oters artists da la musica "Eurodance" scu Haddaway e Culture Beat, cul quel get tres tuot la Germania. Düraunt quists concerts cugnuschet el Nancy Rentzsch, sia duonna d'hozindi, chi faiva la chantunza tar Haddaway ed ultra da que cullavuraiva cul proget musical 3-o-matic.

Già in utuon 1994 gnit il seguond album da DJ BoBo publicho; aint el, clamo "There Is a Party" daiva que chanzun chi vettan fich success scu "Let the Dream Come True", "Love Is All Around", "There Is a Party" e "Freedom".
In utuon 1995 fet el üna turnea tres tuot l'Europa cun sieu prüm egen spectacul e sunet in selas cun 2000-4000 plazzas. Al cumanzamaint dals concerts sunaiva la grüppa americauna Backstreet Boys, chi da quel temp eira auncha incuntschainta dal tuot.
Quasi a listess temp da la turnea gnit lil terz album "Just for You" sül marcho. Dasper nouvs arrandschamaints da las chanzuns veglias daiva que eir sieu prüm töch musica pop, clamo "Love Is the Price", preschanto als 14 schner 1996 düraunt il programm televisiv "Wetten, dass...?".
In settember 1996 sunet DJ BoBo aunz ils concerts da l'"HIStory Tour" da Michael Jackson in Prag, Budapest, Bucaresta, Moscau e Varsovia, als quels pigliettan part fin 150.000 spectatuors.

In october 1996 gnit il quart album da DJ BoBo "World In Motion" publicho. El cuntgnaiva chanzuns scu "Pray", "Respect Yourself", "It'My Life" e "Shadows of the Night", registro insembel cul Vienna Symphonic Orchestra Project. Da quist discA gnittan vendieus 300.000 exemplers cun üna cuverta tridimensiunela fatta dal fotograf da Cologna Igor Tillmann aint il Museum egipziaun da Berlin.
Sün basa da differenzas persunelas aunz la publicaziun da quist album as separet DJ BoBo da la firma da discs "Fresh Music" e fundet la "Yes Music". Daspö pruvettan Gutze Gautschi e Mark Wyss da dir mel dad el davart sia carriera e sieu success (reediziun da "Dance With Me" e publicaziun dal cudesch "Die vergessenen Jahre").
La turnea "World In Motion" cumanzet in utuon 1996 cun quatter camiuns, ün'equipa da 50 persunas e darchö üna grüppa americauna da quel temp aunca incuntschainta: ils 'N Sync da Justin Timberlake. La prüma plazza in Svizra da quista turnea füt il stadion da halla da Turich-Oerlikon; daspö'l concert da la grüppa svizra hardrock Krokus dal 1982 nu es üngün musicist svizzer pü sto bun da l'implir dal tuot. Percunter füt DJ BoBo bun als 20 october 1983, e daspö quel di dvantet quel stadion da halla lö d'almain ün concert da mincha sia turnea.

Il tschinchevel album "Magic" gnit our in april 1998 e cuntgnaiva las chanzuns "Where Is Your Love" ed "Around the World". La turnea clameda "Magic" cumanzet in utuon 1998: la scenaria eira fatta scu ün vih, e'l palc lung 15 meters mnaiva aint il public.
In utuon 1998 gnit our il DC "Magic-Tour Edition", cun la nouva chanzun "Celebrate". In marz 1999 publichet DJ Bobo l'album "www.djbobo.ch - The Ultimate Megamix '99", chi cuntgnaiva 20 chanzuns liedas insembel.
La turnea "Magic" vet lö a l'aviert in tschinch cited in gün 1999.

Il sesevel album da DJ BoBo, "Level 6", gnit sül marcho in october 1999 e vuntgnaiva las chanzuns "Together" e "Lies" (in stil pop). Pella prüma vouta cullavurettan eir oters producturs da musica insembel cun DJ BoBo: ils töchs "Last Days of 1999", "Best of My Lyfe" e "Nightfly" gnittan registro in Göteborg insembel cun Jonas Berggren da la gruppa svedaisa Ace of Base. La firma da discs giavüschaiva, cha "Nightfly" füss la prüma chanzun tratta our da "Level 6", ma DJ BoBo det sieu veto. Impè da que gnit "Nightfly" dafatta tratta davent da la glista finela da l'album e publicheda be dal 2002 i'l disc speciel da l'album "Celebration".
La turnea "Mystasia" cumanzet in dicember 1999 e cuntgnaiva tschinch diversas scenarias.

La preparaziun da quist disc cumanzet già in marz 2000, cur ch'ün dumandaiva als fans da sieu website, che chanzun renumneda dals ans Ochaunta dess el metter aint i'l nouv album. La chanzun tschernida füt "What a Feeling" da Irene Cara dal 1983. Ella gnit preschanteda düraunt il program televisiv "Wetten, dass...?" insembel cun listessa chantunza americauna.
L'album "Planet Colors" gnit publicho in favrer 2001, e dasper "What a Feeling" cuntgnaiva eir "Hard to Say I'm Sorry" e "Colors of Life".
La turnea "Planet Colors" mnet DJ BoBo darcho cun quatter diversas scenarias i'ls stadion da halla ils pü grands da Germania e Svizra. Aunz ils concerts chantaivan eir ils No Angels e Marque.

Siand cha la carriera da DJ BoBo cumanzet dal 1992, dal 2002 eira il mumaint gnieu per festager il deschevel anniversari sülla scena. In l'album "Celebration" dasper la chanzun cun listess nom (nouva versiun da la chanzun da la gruppa Kool & The Gang dal 1980) daiva que chanzuns da DJ BoBo interpretedas darcho per part da chantunzs giasts scu Melanie Thornton, Gölä, Emilia ed ATC. Ün pêr chanzuns scu per exaimpel "Somebody Dance With Me" e "Pray" gnittan publichedas in "versiun 2002".
Il spectacul "Celebration" vet cumanzamaint in avrigl 2002 a l'Arena da Oberhausen in Germania. Il spectacul, al quêl bgers chantunzs gnittan invidos, füt unic, ed üngüna turnea nu seguit ad el.
Il seguond concert dal 2002 vet lö ad Ulaanbaatar in Mongolia, inua cha DJ BoBo füt il prüm artist occidentel a fer ün concert i'l stadion centrel da la cited; el chantet davaunt millis da spectatuors. Schabain cha DJ BoBo nu vess mê publicho lo sieus discs, rivet sia musica eir in Mongolia grazcha als "bootlegs".

in sted 2002 zieva dumanda da la "Coca Cola Spagna" gnit la chanzun da stil mambo "Chihuahua" druveda scu musica da fuonz per ün spot da reclama da la renumneda bavranda. Seguond las cundiziun da Coca Cola stuaiva quista chanzun gnir prodütta in desch dis, e zieva gnir tramissa in Spagna in format mp3. Lo ho Coca Cola do la chanzun a tuot las radios sainz'oters avis, e poch zieva dvantet ella la pü vendida in Spagna e Mexico.
Düraunt cha "Chihuahua" vaiva success in quels stedis, preparaiva DJ BoBo sieu nouv album "Visions". Al cumanzamaint da schner 2003 gnit il disc sül marcho: el cuntgnaiva las chanzuns "I Believe", "Let's Come Together (We Are Family)" ed eir l'imna uffiziela dal champiunedi mondiel da ski alpin, chi vettan lö dal 2003 a San Murezzan.
La turnea "Visions" cumanzet in meg 2003, e trais differentas scenarias gnivan druvedas (tempel aztec, muond da film da disegns e "western saloon" dal futur). Novited da quista turnea eira la presenzcha d'üna gruppa da vairs instrumaints (battaria, percussiuns, orgel electric, ghitarra e bass), chi sunaiva directamaing la megldra part da las chanzuns; scu fin alura chantaiva la vusch feminina in playback, percunter chantaivan DJ BoBo e Tone cun lur vusch già daspö fin ans Nonaunta.
La seguonda chanzun tratta our da "Vision" füt "Chihuahua", chi in quist möd gnit publicheda eir in Svizra; ella gnit aint illa parada da hits a la prüma plazza e dvantet la chanzun da la sted 2003. Eir in Frauntscha gnit "Chihuahua" druveda scu musica da fuonz dal spot da reclama da Coca Cola e dvantet medemmaing la chanzun da la sted 2003, vendind 750.000 discs e restand ündesch eivnas illa prüma plazza da la parada da hits. Ella vet success eir in Italia e Tschekia, inua ch'ella ragiundschet la seguonda plazza in amenduos ils stedis. In utuon 2003 rivet la chanzun eir in Granda Bretagna e Irlanda, inua ch'ella ragiundschet la 36. resp. 11. plazza. Impü gnit "Chihuahua" publicheda in Australia e Giapun. Scu reacziun pervi dal grand success publichet DJ BoBo in Svizra ün "techno-remix" da "Chihuahua" ed eir ün DC cun listess nom, chi cuntgnaiva sieus pü grands success da sted.
In utuon 2003 preschantet DJ BoBo ün dc speciel clamo "Live in Concert", sieu prüm album "live".
Dal 2004 as retret DJ BoBo per lavurer a sieu nouv program.

Già a fin november 2004 preschantet DJ BoBo sias nouvas chanzuns e sieu nouv palc ad Engelberg; siand cha'l tema da la turnea eira ils pirats, eira il palc simila ad üna barcha da pirats cun quatter scenarias pussiblas: que eira lung 32 meters e larg 10 e giaiva immez il public. L'album "Pirates of Dance" gnit our in favrer 2005 e cuntgnaiva la chanzun cun listess nom dal disc ed eir "Amazing Life".
La turnea "Pirate of Dance" cumanzet in avrigl 2005 e get tres Svizra, Germania, Pologna e Frauntscha,inua cha DJ BoBo fet tschinch concerts al "Disneyland Resort" da Paris. Aunz sieus concerts daiva que la chantunza Nicole da Silva e'ls Virus Incorporation, chi pigliivan eir part al spectacul scu gruppa acrobatica.

Schabain cha DJ BoBo vess già publichos DCs da nouvs arranschamaints ed ün album per sieu deschevel anniversari da carriera, decidet el da fer gnir our sieu "Greatest Hits" (nempe "Ils success ils pü grands") in favrer 2006. La prüma chanzun publicheda da quist album füt "Secrets of Love", chanteda insembel cun Sandra, chi eira già steda giast in favrer 2006 da l'ultim concert da la turnea "Pirates of Love".
Scu evenimaint speciel organiset DJ BoBo ün spectacul clamo "Greatest Hits" ad Engelberg als 1. avuost 2006 (di da la Festa naziunela svizra). Ils bigliets pel concert gnivan vendieus insembel cul DC "Greatest Hits": per que gnit il spectacul declaro eir scu "concert d'ingrazchamaint". Aunz gnit ruvo il public da gnir al concert culs vstieus cotschens illa part superiura, perque cha'l palc consistaiva in üna granda crusch alva: ün pudaiva fer in quist möd una granda bindera svizra.

In occasiun d'üna cumparsa televisiva la mited da l'october 2006 exprimet DJ BoBo l'intenziun da rapreschanter la Svizra a l'"Eurovision Song Contest" 2007 (concurrenza europeana da chanzuns) da Helsinki,scha'l pievel svizzer vess gugent da que. Las votaziuns süls websites da las giazettas ed a la radio füttan fich positivas, e DJ BoBo inoltret üna chanzun a la giuria da la concurrenza.
La mited dal dicember 2006 decidet la giuria, cha DJ BoBo pudaiva piglier part a l'"Eurovision Song Contest" 2007 scu rapreschantant da la Svizra culla chanzun "Vampires Are Alive". Ella gnit publicheda als 9 marz 2007 in Svizra ed als 20 avrigl 2007 in tuotta Europa, ma gnit boicotteda da qualche staziun da radio svizra: l'Allianza evangelica dumandet üna modificaziun dal text resp. la retratta da la contribuziun, perque cha la chanzun rapreschainta "ün prievel pels giuvenils in prievel da suicid". Üna petiziun da cristiauns inquiets e da l'Uniun democratica federela vulaiva fer retrer la chanzun: in tuot gnittan 49.083 signaturas ramassedas; impü gnit il Cussagl federel svizzer appello per chürer la pêsch publica . Melgrô tuot rivet la chanzun a la 3. plazza da la parada da hits ufficiela svizra als 25 marz 2007. In sia resposta a la petiziun rinviet il Cussagl federel a la liberted d'opiniun, a l'autonomia da la giuria da la Televisiun svizra, chi vaiva seleziuno la chanzun, ed a la liberted da las ouvras d'art: per que nu pudaiva la chanzun gnir retratta.
Adonta da gandas aspettativas (üna giuria inglesa al vaiva miss a la seguonda plazza) rivet DJ BoBo be al mezfinel da l'"Eurovision Song Contest", inua ch'el as classifichet scu vainchevel . DJ BoBo s'exprimet per müder il reglamaint da la concurrenza.

L'album "Vampires" gnit our als 11 meg 2007 e cuntgnaiva las chanzunzs "Vampires Are Alive", "We Gotta Hold on" e "Because of You".
Già la fin november 2007 fet DJ BoBo ün concert in Germania a l'"Europa-Park" da Rust, ed a fin avrigl 2008 cumanzet la turnea "Vampires Are Alive". Al cumanzamaint dals concerts do que la gruppa Room2012 e minchataunt eir ils Magic Artists. La prüma part da la turnea glivret als 29 meg 2008 ad Erfurt pervi dal Champiunedi europeaun da ballapè. La seguonda part cumanzet als 6 settember 2008 a Genevra. Traunter 25 october e 2 november 2008 cumparit DJ BoBo düraunt l'"Halloween Festival" culs purtrets pü importants da sia turnea a l'"Europa-Park". L'ultim concert da la turnea "Vampires Are Alive" vet lö al cumanzamaint da november 2008 a Berna, inua ch'a gnittan festagedas l'inauguraziun da la "PostFinance-Arena" e la fin dals concerts. Per quista turnea gnittan pü cu 150.000 bigliets vendieus.
In avrigl 2008 gnit la chanzun "Olé Olé" publicheda, chi faiva part da l'album "Olé Olé - The Party". Quista chanzun, chi nu vaiva ün videoclip, ragiundschet la 12. plazza da la parada da hits svizra e la 58. da quella tudas-cha.

La fin da favrer 2010 gnit l'album "Fantasy" publicho, dal quêl gnit tratta our la chanzun "Superstar" scu unic DC singul. Da quel temp a Speyer, Lipsia, Berlin, Hamburg e Turich vettan lö eir "concerts secrets", duraunt ils quêls DJ BoBo e sia gruppa preschantettan il disc "Fantasy" davaunt pochas persunas; in marz det que simils concerts a Sankt Anton am Arlberg e Minca.<br>
Da sted 2010 get DJ BoBo tres Germania e Svizra cun sieu 12evel spectacul, numno "Fantasy", antecipo als 27 e 28 november 2009 a l'"Europa-Park" da Rust, inua cha'l videoclip da "Superstar" gnit filmo. Immez il palc, larg 14,5 meters ed ot 12,5 meters, as chattaiva üna gigantesca statua da Buddha cun ses braschs. Pella prüma vouta daive que üna chantadura dal viv sül palc, Jane Bogaert.

Peter René Baumann creschit a Kölliken be cun sia mama, perque cha sieu bap turnet in Italia - sia patria - aunz sia naschentscha. Traunter oter füt il ballapè sia paschiun d'infanzia e giuventüna, ed el giuvet eir scu chapitauni. Scu guardgiaplazza dal FC Kölliken guadagnet el sieus prüms raps, chi spendaiva per ir a discotecas u per sieu mofa. Dal 1984 as decidet a fer ün giarsunedi scu furner e pastizier, ch'el glivret cun success.
DJ BoBo s'inscuntret persunelmaing cun sieu bap be dal 2001; daspö haune regulermaings contacts.
DJ BoBo viva i'l Chantun Lucerna insembel cun sia seguonda duonna Nancy, chi düraunt ils auns Nonaunta faiva la chantunza dal proget da musica 3-o-matic. Insembel haune duos figls.
Daspö october 2006 è'l ambaschadur naziunel dal Program alimentar mundiel da l'Organisaziun da las Naziuns unidas, ed in connex cun quist proget la mited dal marz 2007 fet el sieu prüm viedi in Etiopia, ed in october 2009 get el in Kenya.

Sün tuot il muond ho DJ BoBo obtgnieu pü cu 260 discs da platin, ho contabiliso 31 chanzuns chi sun entredas illa parada da hits e gnit premio desch voutas cul "World Music Award" ("Premi mundiel da musica") scu artist svizzer chi ho vendieu pü discs i'l muond.
Pustüt la mited dals ans Nonaunta vaindschet DJ BoBo püssas voutas il premi "Bravo Otto" traunter oter scu "Meglder chantunz", "Meglder spectacul" e dal 2002 surtuot l'"Ehren-Otto" ("Otto d'onur") scu prüm artist.
Dal 2006 guadagnet el il disc da diamant per avair vendieu ün milliun discs in Svizra. In tuot ho'l vendieu pü cu 14 millions discs sün tuot il muond.

Las turneas da DJ BoBo vegnan creedas cun bgera lavur: pella planaziun fo que dabsögn da var ün an; ellas haun adüna lö mincha duos ans.<br>
Daspö la turnea "Visions" dal 2003 suna dal viv üna gruppa da musica dasper DJ BoBo. Actuelmaing as cumpuon'la da Alex Vesper (battaria), Andreas Sigrist (ghitarra), Pierangelo Crescenzio (bass) e Thomas J. Gyger (keyboard); da pü bod eiran commembers Phil Dankner (keyboard), Zlatko Perica (ghitarra) e Hilko Schomerus (percussiuns). Impü chantaiva dal viv sül palc air Anthony "Tone" Moriah; zieva sia mort (2009) gnit el rimplazzo da Jane Bogaert, chi vaiva già piglio part a qualche concert.





Illa part svizra dal "Miniatur-Wunderland" da Hamburg gnit ün concert da la turnea "Vampires Are Alive" fat in pitschnas proporziuns.


</doc>
<doc id="8103" url="https://rm.wikipedia.org/wiki?curid=8103" title="ISO 3166-1">
ISO 3166-1

ISO 3166-1 Glista dals stadis



</doc>
<doc id="8108" url="https://rm.wikipedia.org/wiki?curid=8108" title="John Michael Talbot">
John Michael Talbot

John Michael Talbot (* 8 da matg 1954 ad Oklahoma City, Oklahoma) è in pader catolic, chantautur e ghitarrist dals Stadis Unids da l'America. El ha fundà l'urden claustral "The Brothers and Sisters of Charity" a Eureka Springs, Arkansas.

John Michael Talbot è creschì si en ina famiglia religiusa da metodists. Pauc suenter avair frequentà la scola, en la vegliadetgna da 15 onns, è el daventà il ghitarrist da la gruppa Mason Proffit, ina band da musica country, folk e rock en la qual sunava er ses frar Terry. La band ha producì tschintg albums ed è stada in dals precursurs da las bands da country rock cun dapli success sco per exempel ils Eagles.

Suenter emprims success è Talbot sa fatschentà cun diversas religiuns dals aborigins americans, il budissem e finalmain cun il cristianissem. El e ses frar èn s'associads als "Jesus People" ed avain publitgà ensemen l'album "The Talbot Bros." tar Warner Brothers.

Suenter ha el publitgà dus albums da solo: "John Michael Talbot" (1976) e "The New Earth" (1977).

John Michael Talbot era maridà, ma la lètg è vegnìda divorziàda e lur figlia è creschida si tar sia mamma. Suenter il divorzi è Talbot sa retratg da la vita publica. El è sa fatschentà cun la vita da Francestg d'Assisi e ha cumenzà in studi en in center franciscan ad Indianapolis. Alura è el sa convertì al catolicissem ed è entrà en l'urden secular dals Franciscans. El è sa erigì ina pitschna chaplutta numnada "The Little Portion" e ha planisà da viver sco eremit. Causa bleras dumondas per concerts e producziuns musicals, ha el gia l'onn 1979 recumenzà a producir musica vocala e per ghitarras en in stil calm e contemplativ. Alura ha el dischlocà sia chaplutta a Eureka Springs, Arkensas, sin il terren il qual el aveva gia cumprà en il temp cun Mason Proffit. Talbot ha fundà ina communitad claustrala, ils "Brothers and Sisters of Charity at Little Portion Hermitage". I sa tracta dad ina communitad claustrala cun fraters, soras e famiglias celibatars. L'onn 1989 è Talbot sa maridà per la segunda giada cun la lubientscha da la Baselgia. Dapi blers onns promov Talbot la lavur dals Mercy Corps.

cun "Mason Proffit"

sco "John Michael Talbot"


Dan O'Neill: "Signatures: The Story Of John Michael Talbot"(2004) ISBN 1-883803-10-1



</doc>
<doc id="8114" url="https://rm.wikipedia.org/wiki?curid=8114" title="Senn da la vita">
Senn da la vita

Il senn da la vita è la muntada che mintg’uman dat a sia vita. El è l’«emprova da sclerir las relaziuns en las qualas l’uman sa chatta en e cun il mund» (P. Tiedemann). Tgi che tschenta la dumonda suenter il senn da la vita parta da la supposiziun che la vita correspundia ad in tschert intent u ad ina tscherta finamira (quai che na sto betg exnum esser il cas).

I dat nundumbraivlas respostas a questa dumonda. Savens vegnan fatgs valair cumportaments biologics (reproducziun, mantegnair la spezia) u persvasiuns religiusas. In’autra avischinaziun è quella da conceder a mintg’uman il dretg e l’obligaziun d’eleger sez ed autonomamain in senn e d’attribuir a la vita ina muntada individuala.

Per ch’ins possia insumma discurrer dal ‹senn da la vita› sto quest’expressiun l’emprim vegnir sclerida linguisticamain. Il pled ‹senn› è in’expressiun equivoca: ins la po chapir u sco expressiun cun in senn teleologic u simplamain sco expressiun linguistica (‹senn›: il cuntegn da quai che vegn ditg). Era l’expressiun ‹vita› cumpiglia duas muntadas. En las suandantas expectoraziuns vegn ‹vita› chapì en emprima lingia sco l’existenza dal singul individi e main sco fenomen biologic general.

In problem che la logica chaschuna areguard dumondas davart il senn da la vita è l’abilitad da l’intelletg uman da metter en dumonda mintga conclusiun e da midar teoreticamain la perspectiva ad infinit. Perquai po la resposta vegnir tschertgada en perpeten senza ch’i fiss pussaivel da la respunder definitivamain. Quai vala er per respostas religiusas u ideologicas: pervi da lur caracter dogmatic èn tals concepts bain immuns envers critica da dadens anora; mintg’ideologia u teoria sa lascha dentant relativar cun agid da criteris externs.

Apparentamain è mo l’uman abel da far patratgs areguard il senn da la vita. Gia la filosofia antica ha constatà che l’uman è evidentamain la suletta creatira enconuschenta ch’ha sviluppà ina lingua e che dispona da l’intelletg ("zoon logon echon"). Questas abilitads èn las premissas per pudair reflectar davart l’atgna existenza ed il senn da quella. 

Savens è la dumonda davart il senn da la vita strusch preschenta en il mintgadi, uscheditg che la vita na para betg problematica u ‹existenziala›. Rupturas, eveniments da crisa u novas sfidas pon dentant metter en dumonda in concept da la vita che pareva fin alura raschunaivel ed incontestà. En talas situaziuns sforzan ins dumondas sco «tge ma fa cuntenta/cuntent?» ubain «da tge patesch jau?» da sa confruntar cun il senn da la vita. 

Ultra da quests aspects da la psicologia da l’individi datti in interess pli general da l’umanitad da sa confruntar cun la dumonda davart il senn da la vita. Quella accumpogna l’istorgia culturala gia dapi l’antica e s’exprima per regla en furma da tractats filosofics. Per part furman quels la basa d’entirs constructs religius u ideologics. Questa discussiun pli vasta e las respostas che las singulas epocas han dà a la dumonda davart il senn da la vita furman la basa per quest artitgel.

Sch’ins dumonda suenter il senn da la vita na ston ins betg exnum chattar ina resposta positiva. Tenor differentas teorias psicologicas prefereschan bleras persunas da supprimer talas dumondas. Ellas guntgeschan ina confruntaziun cun questa dumonda e la finala era cun sasezzas. Uschia ‹funcziunan› ellas en il mintgadi senza ch’ellas dessan en egl, ellas èn dentant – sco la filosofia da l’existenza di – «inveritablas» ("uneigentlich", Martin Heidegger). Quai vul dir ch’ellas n’èn betg sa decididas per ina moda da viver conscienta ed autentica.

Persunas che chattan nagin senn e vivan mo pli perquai che las circumstanzas las sforzan da viver e perquai che l’instinct da conservar sasez cumonda quai, han savens la tendenza da daventar cinicas. In’autra reacziun, la desperaziun, è in dals temas centrals en l’ovra dal filosof Søren Kierkegaard. Tgi che reagescha en questa moda e perda tut la speranza, po daventar depressiv u snegar la vita dal tuttafatg (suicidi). 

I dat dentant era in puntg da vista different, tenor il qual l’absurditad da la vita na sto betg exnum manar en la desperaziun. Il fatg che la vita sco tala n’haja nagin senn taxescha per exempel l’existenzialist Albert Camus a priori ni sco bun ni sco nausch. Sco quai ch’el exemplifitgescha en "Le mythe de Sisyphe" na saja questa constataziun betg in impediment per affirmar la vita ed il cletg da l’uman. Il cuntrari: gist en confrunt cun il mund absurd possia l’uman chattar ses cletg.

In’autra furma da reacziun negativa è quella da refusar la dumonda davart il senn sco fallada e da condemnar ella sco nuschaivla. Tenor Theodor W. Adorno ("Negative Dialektik") suggereschia la dumonda in’objectivitad a la quala mintga resposta stoppia cuntradir, damai che quellas stoppian vegnir formuladas ed affirmadas subjectivamain. Per Adorno è la dumonda suenter il senn quasi in chaval da Troja en il qual las categorias da la metafisica vivan vinavant. L’esser uman possia mo vegnir curà da la videzza resentida sch’el prendia cumià da la tschertga vana suenter in senn objectiv e surordinà. Adorno propona da remplazzar quel tras il senn per la vita subjectiva ed individuala.

Sch’ins sa confrunta cun il senn da la vita pon ins era quintar da chattar respostas positivas. Premissa persuenter è ubain che l’uman disponia d’ina tscherta libertad da pudair determinar sez il senn ubain la presumziun ch’el possia tscherner tranter tschertas pussaivladads che per exempel Dieu haja mess a disposiziun.

I na fa perquai betg surstar che la dumonda davart il senn da la vita stat en il center da la plipart da las teorias religiusas. Da las vardads fundamentalas da mintga religiun resulta la resposta a questa dumonda per regla a moda lianta e ‹logica›. Er instituziuns betg religiusas pretendan per part la suveranitad areguard la dumonda davart il senn da la vita e cumondan tge dretgs e tge obligaziuns che mintga singul haja. Ina tala situaziun poi per exempel dar en cuminanzas ed en stadis totalitars.

Ina decisiun en cumplaina libertad pon ils blers mo prender lura, sche lur basegns fundamentals èn satisfatgs. Quai n’è betg il cas sch’ina persuna patescha fom, said, dolur, sch’ella sto temair u vegn tegnida en fermanza. Tuttina na dastg’ins betg confunder la satisfacziun dals basegns umans cun la determinaziun u cun la scuverta dal senn ch’èn da princip independentas da questa. Exempels sco il psicolog Victor Frankl ch’ha elavurà ses temp en il champ da concentraziun en il cudesch ‹...trotzdem Ja zum Leben sagen› dattan perditga da quai.

La tschertga suenter il senn da l’atgna vita cumpiglia la satisfacziun da basegns corporals, materials, socials e spiertals. Sco senn da la vita po per exempel vegnir considerà il sforz d’obtegnair u da mantegnair la pussanza, d’augmentar il possess u la stima, da segirar la reproducziun, d’avair ina relaziun cun in partenari che cuntenta u da pudair realisar sasez. Auters basegns pon esser l’enconuschientscha spiertala u il svilup persunal. Il senn da la vita po era vegnir chattà en l’agid al conuman u a l’ambient: cun dar vinavant savida u abilitads, esser solidaric en il mintgadi e s’engaschar a moda sociala u politica. Savens s’orientescha quest agir tenor in ideal (p.ex. amur u giustia).

Sch’il senn da la vita na vegn betg tschertgà sulettamain en las interacziuns da l’uman cun ses ambient, mabain en dumondas che concernan il senn u l’origin da tut l’esser (ontologia), po la resposta era vegnir chattada sin via filosofica u spirituala. La finamira è en quest cas da vegnir resveglià spiritualmain u da pudair s’unir cun l’absolut respectivamain cun Dieu. Quai po esser la motivaziun per s’approfundar en ovras filosoficas, per entrar en ina tscherta cuminanza religiusa, per sa decider per ina via spirituala u per suandar in exempel spiritual.

Las singulas religiuns respundan la dumonda areguard il senn da la vita a moda fitg differenta. Las suandantas expectoraziuns preschentan en furma simplifitgada la vista da las tschintg religiuns mundialas. Quai èn las duas religiuns politeisticas hinduissem e budissem e las trais religiuns monoteisticas giudaissem, cristianissem ed islam.

Il hinduissem pussibilitescha pliras vias e n’enconuscha ni ina figura ch’avess fundà la religiun ni ina Sontga Scrittira che fiss canonisada e generalmain valaivla. Las ideas filosoficas che furman la basa dal hinduissem han per part concepts differents areguard la vita, la mort ed il spendrament. Gist uschè variants èn ils concepts che pertutgan il senn da la vita. Per blers cartents è il senn da la vita da viver tenor las quatter finamiras da la vita tradiziunalas: "artha" (bainstanza), "kama" (desideri), "dharma" (obligaziun, morala) e "moksha" (spendrament). Per ils aderents da la ductrina advaita monistica munta "moksha" da s’unir cun la ‹schientscha cosmica› ("brahman"). Per ils aderents da la ductrina dvaita è l’amur per Dieu ("bhakti") centrala. Per els munta il spendrament d’esser unids en perpeten cun Dieu. 

Siddhartha Gautama, il fundatur dal budissem, ha vivì avant circa 2500 onns. El era il figl d’in prinzi ritg, abitava en in palaz ed era lunsch davent da tuts quitads e malempernaivladads. Ma Siddhartha ha resentì questa situaziun sco ina isolaziun ed è mitschà sco giuven adolescent da ses ‹chaset d’aur›. Cun sa confruntar cun la realitad inevitabla da la suffrientscha ("dukkha") e cun la mort ha el realisà che la vita ch’el aveva manà fin ussa n’aveva nagin senn. El ha tschertgà ina pussaivladad per superar la suffrientscha ed ha chattà sia via en la meditaziun. Grazia a quella ha el cuntanschì il resvegl spiritual ("bodhi") che sa lascha descriver sco stadi d’illuminaziun davart ils motivs per la suffrientscha e la via per sa deliberar da questa.

Tenor la ductrina budistica furman l’engurdientscha da viver ed il regl da giudair e d’avair pussanza las raschuns per la suffrientscha en il mund. En il decurs da la lung’istorgia dal budissem èn sa sviluppadas numerusas scolas ch’applitgeschan per part metodas fitg differentas per sa deliberar da la circulaziun da la suffrientscha. L’idea cuminaivla da tut las tradiziuns budisticas è l’uschenumnada ‹Senda octupla nobla›. Quai èn sentenzias da sabientscha e mussavias co agir en la vita che sa laschan cumparegliar cun ils cumandaments da las religiuns monoteisticas.

Il budissem tempriv emprova da surmuntar il ciclus da reincarnaziun permanent ("samsara") cun entrar en il nirvana e sa stidar là dal tuttafatg. Tenor las scolas pli tardivas dal budissem da mahayana duaja mintgin aspirar l’existenza ideala d’in bodhisattva che gida l’emprim in’autra creatira da sa deliberar da la circulaziun avant ch’el sez possia entrar en il nirvana.

Il giudaissem sa basa sin las tradiziuns religiusas ch’èn sa sviluppadas en il decurs da l’istorgia dal pievel gidieu. Tgi che vul far part da la cuminanza religiusa e viver tenor las ideas da la cardientscha gidieua sto resguardar ina vasta paletta da princips fundamentals e rituals religius. 

Per il giudaissem è il senn da la vita da resguardar las leschas divinas, per exempel la veneraziun da Dieu ed il respect da sia voluntad. Las reglas ed ils cumandaments divins ("mitzwa") èn rimnads en il Tanach che vegn discutà ed interpretà en il Talmud ed en il Midrasch.

Il cristianissem è vegnì fundà dals apostels ch’han annunzià en l’evangeli la nova da Jesus da Nazaret. Sco quai ch’i vegn ditg era el il figl da la purschella Maria, la dunna da Josef, in mastergnant gidieu. Sco figl da Dieu e sco Messias ha el annunzià il reginavel da Dieu e spendrà ils umans dal putgà e da la mort. Quai ha el fatg cun murir voluntarmain vi da la crusch e cun sia resurrecziun da mort en vita. Grazia a quest’unfrenda pon ils umans quintar cun la remischun da lur putgads, sch’els crain en Dieu ed en sia cuminanza.

Per il cristianissem è la finamira da tgirar questa cuminanza cun Dieu e cun il conuman durant la vita e suenter la mort. Ins sto dentant viver en amur, far penetienza e crair en il spendrament tras Jesus Cristus sco quai ch’el vegn descrit en la Bibla. Suenter il batten cumenza la vita liberada dal putgà e da la mort. La vita cristiana cuntinuescha cun far oraziun, cun ils sacraments e cun far bunas ovras.

L’islam è vegnì fundà da Mohammed ch’è naschì sco figl d’in martgadant en l’Arabia Saudita dad ozendi. Sco quai ch’i vegn raquintà al è cumparì l’archanghel Gabriel ch’al ha surdà ils vers dal Coran. L’islam vesa sasez sco la successiun e l’accumpliment da la palentada gidieua e cristiana.

Per l’islam è il senn da la vita da servir ad Allah e da vegnir remunerà il giuvenessendi cun entrar en il parvis divin. Per cuntanscher quai ston ils cartents crair en Dieu ed en sia providientscha, surmuntar nauschas caracteristicas ed ideas falladas, agir cun responsabladad, defender la giustia e far bunas ovras.

Las concepziuns betg religiusas davart il senn da la vita sa laschan scuvrir en l’istorgia da la filosofia. I suondan intginas respostas represchentativas per mintga singula epoca.

La filosofia da l’antica considerava cunzunt l’acquist da la beadientscha ("eudaimonía") sco senn da la vita. Quella vegniva stimada en general sco il bain il pli custaivel ed il pli giavischaivel. La definiziun da beadientscha e las instrucziuns per cuntanscher quella sa differenziavan dentant da scola tar scola.

Tar Platon consista l’olma immortala da trais parts: da la raschun, dal curaschi e dals instincts. Tenor sia concepziun è l’uman ventiraivel, sche questas trais parts da l’olma èn equilibradas e na cuntradin betg ina a l’autra.

Per ses scolar Aristoteles n’è la beadientscha betg in stadi static, mabain in’activitad permanenta da l’olma. L’uman po chattar la beadientscha cumplaina mo cun viver a moda contemplativa ("bios theoretikos"), per exempel cun filosofar ni perscrutar.

Empè da la beadientscha considerescha il stoicissem la virtid sco centrala. Sulettamain tgi che vivia en armonia cun l’urden dal cosmos, senza affects, senza giavischs, senza passiuns e senza pretensiuns a l’agen destin, possia cuntanscher il stadi final da l’"apathia". Quest’insensibilitad per las lunas da la vita, la «quietezza stoica», portia la vaira ventira.

Per Epicur furma il plaschair ("edonè") il senn da la vita. Manegià è cunzunt il plaschair betg sensual che sa manifesteschia en ina pasch interna ("ataraxìa"). La satisfacziun moderada dals basegns fundamentals furmia la basa per arrivar a questa finamira. Per cuntanscher beadientscha stoppian ins en pli sa deliberar da la tema e da la dolur. Epicur cusseglia era da sa retrair da la publicitad e da sa radunar mo cun paucs amis.

Durant il temp medieval dominavan en l’Europa las ideas dal cristianissem. Sulettamain quellas pudevan porscher respostas a la dumonda davart il senn da la vita. Simplifitgà fermamain era la finamira da cuntanscher la vita perpetna, pia da s’unir cun Dieu en perpeten. En il decurs dal temp medieval tardiv è sa spustà l’accent dal senn da la vita che s’orientava fin lura tenor il collectiv ad in senn da la vita che s’orientava plitost tenor l’individi. Ins vuleva cuntanscher la finamira individuala gia durant la vita cun suandar Cristus e cun s’unir misticamain cun Dieu.

Er al cumenzament dal temp modern s’orientava ina gronda part dals umans anc adina tenor la ductrina cristiana. Pir ils illuminists han cumenzà a metter en dumonda questa mentalitad devoziusa che sa fidava da las tradiziuns e da l’autoritad. Empè da sa laschar tschorvamain sin instituziuns profanas u clericalas dueva l’uman puspè duvrar ses agen intelletg ("sapere aude") e surpigliar la responsabladad per si’atgna vita.

Immanuel Kant crititgescha ils maletgs convenziunalas da la ventira. Quels sa basavan numnadamain sin l’idea che mintgin saja in subdit da las fluctuaziuns nunprevisiblas da ses instincts, da ses basegns, da sias disas e da sias predilecziuns. El postulescha che l’uman duaja sa suttametter da libra voluntad a leschas da la morala (‹imperativ categoric›). Uschia possia l’uman viver a moda autodecisiva (autonoma), raschunaivla ed almain cuntanscher cuntentientscha.

Er il determinissem ha influenzà la debatta davart il senn da la vita. Manegià è l’idea ch’in stadi dal mund determineschia ensemen cun las leschas da la natira tut ils stadis dal mund ch’al suondan. Intgins filosofs eran da l’opiniun che quai impedeschia l’existenza da la libra voluntad. Sch’il decurs dal mund saja gia prescrit, na possian ins betg pli sa decider autonomamain per in’acziun. Uschia daventia il senn da la vita ina farsa.

Arthur Schopenhauer accentuescha en sia concepziun filosofica che la vita saja marcada dal princip da la voluntad. Questa voluntad n’è betg ina voluntad individuala, mabain in princip fundamental metafisic che sa manifestescha en tut ils fenomens enconuschents sco resultat d’in desideri inconscient e senza finamira. En consequenza da quai, uschia Schopenhauer, na possia l’uman betg vegnir cuntentà duraivlamain. Mo il daletg estetic, l’approfundaziun en l’art ed en la musica possia deliberar el da la suffrientscha ed al transferir en in stadi d’intuiziun]].

Friedrich Nietzsche parta d’ina idea dal tuttafatg differenta. L’uman haja l’incumbensa da stgaffir in tip d’uman pli sviluppà: il ‹suruman›. Quel duai esser dir e n’avair nagina cumpassiun ni cun sasez ni cun auters. Per Nietzsche è il senn da la vita da furmar cun agid da l’atgna vita e cun agid da l’entira umanitad in’ovra d’art.

L’existenzialissem è s’occupà intensivamain cun la dumonda davart il senn da la vita. Il punct central furma l’enconuschientscha che mintg’uman po eleger e decider libramain tge ch’el vul far cun sia vita. L’uman vegn ‹bittà› en il mund e sto sa definir sez. Quai munta che l’uman n’è nagut auter che quai ch’el fa da sasez. El concepescha trasor novas skizzas, tenor las qualas el viva alura. Questa libertad munta dentant era da surpigliar il burdi da la responsabladad per sasez e per ses agir. Nagin’instanza pli auta po numnadamain esser ina stgisa per quai ch’ins fa u tralascha.

Parallel a las tendenzas descrittas è sa sviluppada en il decurs dal 20avel tschientaner l’uschenumnada vieuta linguistica ("linguistic turn"). Partind da las ideas da Wittgenstein e d’auters precursurs metta la filosofia linguistica en dumonda ils objects da perscrutaziun da las epocas precedentas. Percepir ed intercurir, uschia l’enconuschientscha da la filosofia analitica, sa laschia be la lingua. Tenor questa vista giascha la dumonda davart il senn da la vita ordaifer ils champs, en ils quals la filosofia po respunder dumondas, e na tutga perquai betg pli tar il repertori da perscrutaziun.

La structura da la lingua marchescha pia ils cunfins da quai che sa lascha insumma enconuscher. Or da quest fatg è l’emprim naschì il structuralissem ch’emprova da descriver l’agir da l’uman a basa da leschas linguisticas correspundentas. In pass anc pli lunsch va il poststructuralissem. Qua na vegn la lingua betg pli percepida sco spievel d’ina realitad externa, mabain daventa il lieu d’acziun nua che la realitad vegn insumma construida.
Quest constructivissem furma la basa da la postmoderna che sa drizza cunter las ideas absolutas dal temp modern e da las epocas precedentas e che sa fa valair en scienza e cultura.

En quest context returna la noziun ‹senn›, dentant en ina furma plitost funcziunala ch’existenziala. Tenor Niklas Luhmann, il fundatur da la teoria dals sistems sociologica, è il senn il med universal per la morfogenesa da sistems socials e psichics. En il medium dal senn existan models pussaivels (che n’èn anc betg actualisads) e models actualisads (models ch’èn effectivamain realisads). Sistems socials percepeschan questas differenzas ed ageschan cun eleger models pussaivels (selectar). Uschia daventan models selectads models actualisads. Las differenzas tranter models pussaivels ed actualisads pussibiliteschan che sistems socials pon insumma agir. Il senn è il medium che renda pussaivel quest process da selecziun.

Independentamain da la limitaziun sapientiva da la filosofia sin dumondas analiticas e linguisticas mantegna la dumonda davart il senn da la vita sia muntada. La tema da l’extincziun da l’umanitad per consequenza d’ina guerra mundiala, la fin dal progress, la destrucziun da l’ambient che vegn pli e pli visibla, la profezia admoninta areguard la fin dal svilup e la supressiun dal sistem da valurs (sco durant il holocaust) han evocà en il decurs da la segunda mesadad dal 20avel tschientaner in fenomen social ch’è savens vegnì titulà sco «crisa dal senn generala». A medem temp sa fa valair in hedonissem modern ch’accentuescha – sco successur da l’utilitarissem e dal hedonissem classic – l’experientscha ed il desideri dal gust sensual.

Entaifer la filosofia natirala restan ideas teleologicas e cosmologicas – cun u senza in ‹dieu› che dirigia tut – vinavant actualas. Per Teilhard de Chardin e Frank Tipler ha l’evoluziun da l’univers in senn teleologic. La fin da l’univers numnan omadus il punct omega. Tenor de Chardin è la vita in process creativ en il cosmos che vegn adina pli e pli organisà. L’‹energia radiala› da l’evoluziun – e cun quella era da l’umanitad – mainan la finala al ‹punct omega›. Il cosmolog Frank J. Tipler ha publitgà il 1994 in’idea sumeglianta. Il senn da mintga singula vita saja da participar a l’evoluziun da la cultura umana en l’univers.




</doc>
<doc id="8119" url="https://rm.wikipedia.org/wiki?curid=8119" title="Ordino">
Ordino

Ordino è tenor l'urden tradiziunal la terza da las sis "parròquies" da l'Andorra.

Cun ina surfatscha da 85 km² è ella suenter Canillo ed Encamp la terz gronda "parròquia". 

La "parròquia" cumprenda l'intschess dal flum Valira d'Ordino u Valira del Nord, en il nordvest dal Principadi. Ella cunfina en il nord cun il País de Faix (Auzat e Vic de Sòs), en l'ost cun Canillo ed en il vest cun la Massana.

Administrativamain è ella dividida en tschintg quartiers che disponan da cussegls propris: Ordino, Sornàs, Ansalonga, la Cortinada i Llorts.

Istoricamain è Ordino sa distinguì per sias fuschinas, spezialmain la Fuschina d'El Serrat e la Fuschina da l'Areny. La serrada da l'ultima fuschina a la fin dal 19 tschientaner ha provotgà ina diminuziun da la populaziun. L'onn 1983 è il territori da skis Ordino-Arcalís vegnì avert.

Ordino n'è betg sulettamain il center industrial istoric, ma era il center cultural da l'Andorra. Qua è vegnì scrit il "Manual Digest", numnà la ‹bibla andorrana›. El tracta da l'istorgia, il guvern ed ils usits da l'Andorra. Ses autor è stà Antoni Fiter i Rossell dad Ordino.

Las attracziuns las pli impurtantas èn la baselgia parochiala "Sants Corneli i Cebrià" cun dus maletgs romanics da Nossadunna dal 12avel e 13avel tschientaner; la baselgia romanica "Sant Martí de la Cortinada" cun picturas muralas dal 12avel tschientaner; las chasas fortifitgadas "Casa Fiter-Riba", nua ch'ins po cotemplar l'original dal "Manual Digest", e "Casa Areny-Plandolit", da la famiglia-proprietaria da la Fuschina da l'Areny, ch'è vegnida transfurmada en in museum.



</doc>
<doc id="8134" url="https://rm.wikipedia.org/wiki?curid=8134" title="Cinuos-chel">
Cinuos-chel

Cinuos-chel (, ) è ina fracziun da la vischnanca S-chanf en l'Engiadin'Ota ch'è situada sin la via principala 27. Il vitg sa chatta a mesa strada tranter S-chanf e Brail.

Ils var 150 abitants discurran l'idiom rumantsch puter ed èn surtut da confessiun refurmada.

La staziun da Cinuos-chel/Brail collia il lieu cun la lingia engiadinaisa da la Viafier retica.


</doc>
<doc id="8146" url="https://rm.wikipedia.org/wiki?curid=8146" title="Vicosoprano">
Vicosoprano

Vicosoprano (bregagliot "Visavran"; istoric: rumantsch "Visavraun", "Savraun" e tudestg "Vespran") è in'anteriura vischnanca politica svizra cun 450 abitants en il chantun Grischun. Ella è situada en il circul Bregaglia che appartegna al district Malögia.

Il 1. da schaner 2010 ha Vicosoprano a fusiunà cun Bondo, Castasegna, Soglio e Stampa che furman ussa la nova vischnanca da Bregaglia.

Vicosoprano è situà en la Bregaglia a la riva sanestra da la Maira, sper il cunfin cun l'Italia. Il vitg sa chatta 19 km davent da Chiavenna (Clavenna), 30 km da San Murezzan e 96 km da Cuira. Las proximas staziuns da viafier èn a Chiavenna per destinaziuns en l'Italia ed a San Murezzan per destinaziuns svizras.

La vischnanca da Vicosoprano aveva trais fracziuns: Casaccia, Löbbia e Roticcio (per bregagliot "Ruticc", encunoschent da la chanzun tradiziunala locala "La canzun da Ruticc").

Il punct il pli aut da la vischnanca è la Cima di Castello (3'388 m) che marca il cunfin cun Stampa e Val Masino en l'Italia.

Vicosoprano era gia colonisà en il temp medieval. Il toponim cumpara per l'emprima giada l'onn 1096 en la furma latina "vicus supranus". La vischnanca è il lieu principal da la Bregaglia ed era perquai la residenza d'in chastellan. L'onn 1971 ha Vicosoprano fusiunà cun la vischnanca da Casaccia ("Casacca" per bregagliot) che sa chatta var 6 km pli al nord.

Al cunfin occidental dal vitg sa chatta la tur da Salis (Salisturm), ina tur d'abitar cun sis plauns. Ella deriva dal 13avel u dal 14avel tschientaner ed è vegnida reconstruida l'onn 1580 da Rudolf von Salis. Las fanestras èn vegnidas installadas en il 16avel ed ils 18avel tschientaner, ulteriuras renovaziuns èn vegnidas realisadas l'onn 1821. En il center sa chatta la tur da Senwelen ord il 13avel tschientaner ch'è integrà en la chasa communala.

L'onn 1994 è vegnì empruvà l'emprima giada da fusiunar las tschintg vischnancas da la Bregaglia, Bondo (Buond), Castasegna, Soglio (Suogl), Stampa e Vicosoprano (Visavraun) ad ina suletta vischnanca politica cun il num "Bregaglia". Questa emprova n'è dentant betg gartegiada perquai che tut las vischnancas han vuschà encunter. Cun la segunda emprova da l'onn 2008 han las radunanzas communalas da las tschintg vischnancas approvà la fusiun che vegn subvenziunada dal Chantun cun 5,5 milliuns francs. La fusiun è ida en vigur il 1. da schaner 2010. Il center administrativ da la nova vischnanca sa chatta a Bondo.

Il toponim deriva da la denominaziun latina "vicus supranus" e signifitga «vitg superiur».

Descripziun (translatada): 
La vopna actuala preschenta ina versiun simplifitgada d'ina vopna pli veglia.

A Vicosoprano discurran ins bregagliot ("bargaiot"), in idiom da la lingua lumbarda occidentala. Dapi decennis abita a Vicosoprano ina considerabla minoritad da lingua tudestga. Il svilup dals ultims decennis sa mussa en suandanta tabella.

En las trais fracziuns da Vicosoprano è la refurmaziun vegnida introducida tranter ils onns 1529 e 1553, en la vischnanca anteriura da Casaccia l'onn 1551.

Tar la dumbraziun dal pievel da l'onn 2005 eran 420 da 453 abitants da naziunalitad svizra.

Las pli bleras plazzas da lavur datti en l'agricultura ed en la selvicultura, en l'industria ed il mastergn sco era en il sectur da servetschs ed en la hotellaria. En il vitg datti dus hotels. Sur il vitg, a la riva dretga da la Maira sa chatta il campadi «Mulina».

A Löbbia, ina fracziun da la vischnanca, datti in'ovra electrica ed ina sutstaziun da l'Ovra electrica da la citad da Turitg (EWZ). L'EWZ proveda ultra da Turitg era las valladas grischunas, nua ch'ins generescha ina considerabla part da la forza electrica.

Vicosoprano sa chatta sin la lingia 4 dals autobus da l'Engiadina. Il concessiunari è il servetsch d'autos da posta.




</doc>
<doc id="8166" url="https://rm.wikipedia.org/wiki?curid=8166" title="Straszów (Sontga Crusch)">
Straszów (Sontga Crusch)

Straszów (pronunzia: [ˈstraʂuf]) è in lieu da la Pologna sid-centrala. El appartegna a la vischnanca da Mniów ch'è situada en il circul da Kielce dal voivodat da Sontga Crusch. Il vitg sa chatta var 8 kilometers al vest da Mniów e 22 kilometers al nord-ost da la chapitala dal voivodat, Kielce. Il vitg dumbra 305 habitants. Tranter il 1975 ed il 1998 appartegneva Straszów al voivodat da Kielce.

Straszów fa medemamain part da l'aglomeraziun da Mniów. Il lieu sa chatta en il territori sut protecziun da la natira Końskie-Łopuszno.


</doc>
<doc id="8173" url="https://rm.wikipedia.org/wiki?curid=8173" title="Gajewniki-Kolonia">
Gajewniki-Kolonia

Gajewniki-Kolonia (pronunzia: [gajev'ɲikʲi kɔ'lɔɲʲa]) è in lieu da la Pologna centrala. El appartegna a la vischnanca da Zduńska Wola ch'è situada en il circul da Zduńska Wola dal voivodat da Łódź. Il vitg sa chatta var 4 kilometers al ost da la citad da Zduńska Wola e 38 kilometers al sid-ost da la chapitala dal voivodat, Łódź. Gajewniki-Kolonia sa chatta en la vischnanza dal vitg Gajewniki. Il vitg dumbra 160 habitants. Tranter il 1975 ed il 1998 appartegneva Gajewniki-Kolonia al voivodat da Sieradz.


</doc>
<doc id="8182" url="https://rm.wikipedia.org/wiki?curid=8182" title="Kurówka">
Kurówka

La Kurówka è in flum en il sidost da la Pologna ed in affluent da la Vistula (pol. "Wisła", tud. "Weichsel"). Ella nascha sper il vitg Piotrowice Wielkie, ha ina lunghezza da var 50 kilometers e sbucca sper Puławy en la Vistula. Tranter ils lieus ils pli impurtants lung il flum èn Puławy, Kurów, Końskowola, Markuszów e Garbów.

Perquai ch'il flum è il pli impurtant furnitur d'aua per in'interpresa che producescha nitrogen, è el vegnì chanalisà e separà da la Vistula cun in sistem da mirs da serra e sclusas. Ultra dad intginas auas pli pitschnas ha il flum dus affluents impurtants, la Białka e la Garbówka.


</doc>
<doc id="8211" url="https://rm.wikipedia.org/wiki?curid=8211" title="Dialma">
Dialma

Dialma (, per tudestg Elm) è ina vischnanca politica svizra dal chantun Glaruna.

En connex cun la refurma communala glarunaisa vegn Dialma il 1. da schaner 2011 fusiunà cun las vischnancas da Betschwanden, Braunwald, Engi, Haslen, Linthal, Luchsingen, Matt, Mitlödi, Rüti (GL), Schwanden (GL), Schwändi e Sool a la nova vischnanca da Glarus Süd.

Dialma è situada en il Sernftal al cunfin cun il chantun Grischun. El è circumdà dal glatscher dal Vorab e muntognas sco il Piz Sardona, il Hausstock, il Vorab ed il Kärpf. El è tranter auter enconuschent per il fatg che dus dis l'onn, la primavaira e l'atun, il sulegl splendura tras il sin la baselgia dal vitg. L'onn 1981 è Dialma vegnì onurà cun il premi Wakker. L'aclaun Steinibach fa era part da la vischnanca.

La bova da Dialma l'onn 1881, provocada tras l'explotaziun da plattamorta, vala sco ina da las pli grondas catastrofas provocadas dal carstgaun en il temp modern. La disgrazia ha chaschunà 114 morts.


</doc>
<doc id="8214" url="https://rm.wikipedia.org/wiki?curid=8214" title="Gajewniki">
Gajewniki

Gajewniki (pronunzia: [gajev'ɲikʲi]) è in lieu da la Pologna centrala. El appartegna a la vischnanca da Zduńska Wola ch'è situada en il circul da Zduńska Wola dal voivodat da Łódź. Il vitg sa chatta var 4 kilometers al nord-ost da la citad da Zduńska Wola e 31 kilometers al sid-ost da la chapitala dal voivodat, Łódź. Gajewniki sa chatta en la vischnanza dal vitg Gajewniki-Kolonia. Tranter il 1975 ed il 1998 appartegneva Gajewniki al voivodat da Sieradz.


</doc>
<doc id="8215" url="https://rm.wikipedia.org/wiki?curid=8215" title="Miedary">
Miedary

Miedary (pronunzia: [mjɛˈdarɨ], tud. "Miedar") è in lieu da la Pologna che appartegna a la vischnanca da Zbrosławice ch'è situada en il circul da Tarnowskie Góry dal voivodat da Silesia. Il vitg sa chatta var 5 kilometers al nord da Zbrosławice, 8 km al vest da Tarnowskie Góry e 29 kilometers al nord-vest da la chapitala dal voivodat, Katowice. Il vitg dumbra 1 267 habitants. Tranter il 1975 ed il 1998 appartegnava Miedary al Voivodat da Katowice.

Tranter il 1945 ed il 1954 Miedary era medemamain la chapitala da la vischnanca da Miedary, ma uss ella no exista. 


</doc>
<doc id="8223" url="https://rm.wikipedia.org/wiki?curid=8223" title="Şalom">
Şalom

Şalom (ebreic: שָׁלוֹם, rumantsch: pasch) è ina gasetta gidieu-tirca en lingua tirca e (ina pagina) lingua gidieu-spagnola (ladino).

Ella è vegnida fundada dal schurnalist gidieu-tirc Avram Leyon ils 29 da october 1947.
"Şalom" ha ina ediziun da 5'000 exemplars (2005). Ella cumpara da glindesdi enfin mesemna. 
"Şalom" vegn publitgada da la chasa editura Gözlem Gazetecilik Basın ve Yayın A.Ş.. La sedia da la gasetta sa chatta ad Istanbul.



</doc>
<doc id="8225" url="https://rm.wikipedia.org/wiki?curid=8225" title="Huang Xianfan">
Huang Xianfan

Huang Xianfan (* ils 13 da november 1899 a Fusui,† ils 18 da januar 1982 a Guilin), era scienzià da istorgia ed era sco professur dad istorgia culturala ed il "bab" dal Zhuang Studi a China.

Huang Xianfan ei naschius ils 13 da november 1899 a Fusui. Uffanza a Qusi. Dus onns scolasta a Qujiu. 1917 tochen 1921 ha Huang frequentau la scola claustrala a Fusui. Suenter ha el absolvì il seminari da scolasts a Nanning(1922-1926). Studi d'istorgia, geografia, filosofia e englaisa a l'Universitad Docenti da Beijing(1926-1935, Beijing è la chapitala da l'China) e a l'Universitad da Tokio(1935-1937). Il 1938 ha el abilità a l' Universitad da Guangxi e curt suenter è el vegnì promovì sco assistent professur e trais onns pli tard sco professur extraordinari. Da 1941 fin 1942 Huang Xianfan è el professur da per istorgia e cultura a l'Universitad da Sun Yatsen. Da 1943 fin 1953 è el professur da per istorgia e cultura a l'Universitad da Guangxi. Da 1954 fin 1982 è el professur da per istorgia e cultura a l'Universitad Docenti da Guangxi. Là miera el ils 18 da januar 1982. 





</doc>
<doc id="8234" url="https://rm.wikipedia.org/wiki?curid=8234" title="Trzeszczyna">
Trzeszczyna

Trzeszczyna (lingua tudestga: "Heinrichsfelde", pronunzia: [tʂɛʂˈt​͡ʂɨna]) è in lieu da la Pologna nord-occidentala. El appartegna a la vischnanca da Łobez ch'è situada en il circul da Łobez dal voivodat da Pomarania dal Vest. Il vitg sa chatta var 5 kilometers al nord da la citad da Łobez e 73 kilometers al nord-ost da la chapitala dal voivodat, Szczecin.. Trzeszczyna è ina part da sołectwo da Dalno e dumbra 40 habitants.

Tranter il 1975 ed il 1998 appartegneva Trzeszczyna al voivodat da Szczecin (Stettin).


</doc>
<doc id="8235" url="https://rm.wikipedia.org/wiki?curid=8235" title="Confucius">
Confucius

Confucius (Chin: 孔子; pinyin: Kǒng zǐ; Wade-Giles: K'ung-tzu) ei staus in filosof chines. El ei naschius ils 551 a. C. a Qufu. Leu miera el 479 a. C.


</doc>
<doc id="8238" url="https://rm.wikipedia.org/wiki?curid=8238" title="Interlingua">
Interlingua

Interlingua è in linguatg auxiliar internaziunal che dovra in stgazi da pleds che sa chatta era en la plipart da las linguas da l'Europa occidentala. Ella è vegnida inventada da l'International Auxiliary Language Association (IALA), ina gruppa da persunas (il pli enconuschent era Alexander Gode) che han lavurà vi dad ella per dapli che 20 onns. Els han finì e publitgà l'emprim dicziunari l'onn 1951. Interlingua è vegnida creada sin la basa dal vocabulari da las linguas englais, franzos, spagnol, portugais e talian.

Il num da la lingua è cumponì da duas parts, numnadamain "inter" che signifitga "tranter" e "lingua". Ils sviluppaders èn sa decidì per quel num perquai ch'els vulevan che la lingua vegn applitgada per facilitar la communicaziun tranter persunas da divers pajais. Perquai che Interlingua è vegnida creada artifizialmain per esser ina lingua facila, èsi pli facil dad emprender ella ch'ina natirala.

Dapli che 1'000 persunas pudain duvrar Interlingua, e ses pledaders affirmeschan che milliuns da carstgauns chapeschan la lingua (pudain leger texts ed tadlar conversaziuns en Interlingua) senza ch'els han emprendì ella.

I dat duas autras linguas artifizialas cun dapli che 1'000 pledaders – Esperanto ed Ido – che omaduas èn vegnidas creadas avant Interlingua. Insaquants pensan che Esperanto ed Ido sajan pli facils dad emprender perquai che questas linguas n'han betg "excepziuns" (pleds che n'observan betg las reglas), ma auters pensan che Interlingua saja pli facila perquai ch'ils sviluppaders han elegì tut il pleds ch'èn facil da chapir per persunas che savain englais, franzos, spagnol, portugais u talian, ma era linguas sco rumantsch, occitan ed autras linguas ch'èn sa sviluppadas ord il latin.

Dal rest affirmeschan ils pledaders dad Interlingua che sia lingua represchenta in latin nov, be pli simpel e "modernisà".

Lingua natural e musical de parolas international e un grammatica minimal. Comprensibile facilemente per personas intelligente. Le medio de communication adequate pro le solution del confusion de Babylon.

I dat era ina . 


</doc>
<doc id="8240" url="https://rm.wikipedia.org/wiki?curid=8240" title="Politica d'Indians dals Stadis Unids da l'America">
Politica d'Indians dals Stadis Unids da l'America

La politica d’Indians dals Stadis Unids da l’America ha cumenzà cun l’independenza americana dal 1783. Il term denominescha la relaziun da l’USA visavi ils Indians, il pievel originar dal continent american. 

Al cumenzament da lur temp han ils Stadis Unids da l’America empruvà da restar en pasch cun ils Indians. Questa tenuta steva dentant en conflict cun il fatg che la naziun anc giuvna sa chattava a l’ur dal bancrut. Ils retgavs da la vendita dals terrens a novs colonisaturs gidavan a pajar ils daivets statals. Uschia è naschida la politica da la colonisaziun miaivla da l’America ch’ha durà fin ca. l’onn 1820. Questa politica pon ins considerar sco cuntinuaziun da la politica imperialistica dals Spagnols, Ollandais e Franzos. Tut questas naziuns han giustifitgà l’usurpaziun dal continent nordamerican cun il princip dal scuvrider. Tenor quel tanscheva gia la scuverta d’in toc da la costa per prender en possess quel ensemen cun la retroterra anc nundefinida. Ils Americans han cumbinà questa politica cun quella dals Brits ch’han acceptà ils Indians sco partenaris da tractativas equivalents.
Ils Indians èn vegnids renconuschids sco abitants legitims dals Stadis Unids. Da quai è resultada ina politica da la pasch e da la cumpra da terren entras contracts cun ils Indians. En ils onns 1790 temprivs han Henry Knox, manader dal secretariat da guerra, ed il president american da lura, George Washington, skizzà in plan, tenor il qual ils Indians duevan profitar da l’expansiun dals alvs. Il plan sa basava sin ils dus pilasters da la civilisaziun e da l’assimilaziun. Paucs Americans han protestà cunter la tenuta ch’i saja la veglia da Dieu d’introducir ‹selvadis› pajauns en la moda da viver ‹progressiva› dals cristians. In aderent da l’assimilaziun era il terz president american Thomas Jefferson. Las bunas intenziuns da Jefferson e Washington n’han betg gì success pervia da las difficultads da l’acculturaziun e pervia da las preferenzas dals alvs da conquistar il pajais. En cumparegliaziun cun quai n’aveva il process da la civilisaziun betg pli emprima prioritad.

Vairamain profità han ils Indians da l’uschenumnà "Factory System", in stretg sistem da commerzi. En il center da quel steva il commerzi da pellitschas d’animals. Ils Indians barattavan quellas cunter armas, bischutaria, utensils dal tegnairchasa e chaussas sumegliantas. Als Indians duevan vegnir pajads pretschs gists. Quest sistem ha durà dal 1796 fin il 1822; la finala ha el disditg pervia da l’opposiziun privata dals alvs participads.

Malgrà che la regenza dals Stadis Unids da l’America aveva bunas intenziuns e la veglia da mantegnair la pasch, hai tuttina adina puspè dà pitschnas guerras e charplinas. Quellas eran – en cumparegliaziun cun las battaglias da pli tard – bunamain senza malart. Il 1815 ha la politica da Knox, Washington e Jefferson disditg uffizialmain. Ina guerra cun ils Indians na pudeva betg pli vegnir impedida, cunquai ch’ils Indians eran adina pli malcuntents cun lur situaziun opprimida. La politica da la segregaziun ha remplazzà quella da l’assimilaziun; il terren dals Indians è sa reducì vinavant. Els èn vegnids domiciliads en reservats e protegids là dals alvs. La vendita da terren d’Indians ad alvs dastgava be succeder sur la regenza, betg directamain sur persunas privatas. Il commerzi è vegnì regulà, oravant tut quel cun l’alcohol. Sch’ins chattava alcohol en in post da commerzi che martgadava cun Indians, lura al vegniva prendida davent la licenza da commerzi ed ils bains vegnivan confiscads. L’idea da l’assimilaziun è be vegnida cuntinuada cun derasar ils standards da la civilisaziun e da l’educaziun europeica. Il dretg dals Indians da posseder territori n’è betg vegnì tangà uffizialmain. Ma la regenza promoveva la derasaziun dals alvs sin il continent nordamerican, uschia ch’ils Indians èn stads sfurzads da sa retrair u da sa laschar assimilar. Ils onns 1820 èn blers colonisaturs alvs ids adina pli lunsch encunter vest. La gronda part dals Indians n’èn percunter betg s’integrads en la societad dals alvs. Perquai ha la regenza tschertgà novas schliaziuns per metter or da via ils Indians ed avrir il pajais per la colonisaziun alva. 

Ils 28 da matg 1830 ha president Andrew Jackson suttascrit la lescha da translocaziun ("Indian Removal Act") ch’el aveva promovì. Questa lescha autorisava il president american da fixar districts en il vest dal Mississippi River, en ils quals ils Indians pudevan vegnir translocads – en cas da basegn era senza lur consentiment. A l’entschatta èn pievels pli pitschens da la costa da l’ost vegnids translocads; pli tard èn surtut las tschintg naziuns civilisadas (engl. "Five Civilized Tribes") stadas pertutgadas ch’eran oriundamain domiciliadas en la cuntrada da guaud dal sidost. Durant la translocaziun da var 10 000 Indians Cherokee èn morts circa 4000. Quest eveniment ha fatg istorgia sco ‹Senda da larmas› (engl. "Trail of Tears"). Ina pitschna gruppa da Cherokee cun lur capo John Ross ed ils Seminols da la Florida cun lur capo Osceola han fatg gronda resistenza cunter la translocaziun. Be la sutmissiun dals Seminols ch’eran sa zuppads en las palids da Florida ha custà la vita a 1500 schuldads americans e chaschunà custs da circa 20 milliuns dollars americans. Descendents da gruppas separatisticas dals Cherokee e dals Seminols vivan anc oz en lur territoris originars. 

Tranter l’"Indian Removal Act" da 1830 e la Guerra civila americana (dal 1861 al 1865) èn totalmain 50 pievels vegnids separads da lur territori da viver tradiziunal. Savens èn els stads confruntads cun cundiziuns climaticas totalmain novas; ils Kickapoo per exempel han stuì barattar lur cuntrada da guaud als Lais Gronds (engl. Great Lakes, tranter quels sa chattan era las Cascadas da Niagara) cun in territori sitg en il sid.

Da quel temp cursavan diversas propostas per in stadi indian en il vest da l’USA. Quel avess duì vegnir integrà sco stadi federativ american en ils Stadis Unids da l’America. Varsaquantas propostas èn vegnidas discutadas en il congress; nagina n’ha dentant chattà in’approvaziun gronda avunda per vegnir acceptada.

Durant lung temp ha il Mississippi valì sco cunfin da la colonisaziun alva. Ussa gievan dentant adina pli blers colonists sur quest flum ora. Il territori dals Indians è vegnì decimà vinavant. Ils Americans na giustifitgavan lur politica d’expansiun betg pli cun il princip da scuvrider, mabain cun il princip da la meglra utilisaziun dal terren.

L’onn 1858 ha il cumissari per fatgs dals Indians proclamà il nov sistem da reservats. Quel prevediva da concentrar ils Indians uschè ditg en pitschens reservats, fin ch’els pudevan sa far valair sezs en la civilisaziun. Ma cuntanscher l’independenza dals Indians en ils reservats è sa mussà sco sfida bler pli difficila che quai ch’il cumissari aveva pensà. En ils blers dals cas n’è questa finamira betg vegnida cuntanschida fin oz. Plinavant eran ils reservats serrads per ils alvs, be intginas persunas uffizialas eran acceptadas.

L’onn 1884 ha il mazzament dals bisons fatg svanir definitivamain dals Great Plains la basa da viver da blers pievels dal vest central. Quai e l’oppressiun militara han chatschà fin il 1877 bunamain tut ils Indians en ils reservats. Be parts dals Indians Apache han fatg resistenza fin la mesadad dals onns 1880.

Gia il 1871 aveva la regenza americana chalà cun sia pratica da far contracts cun ils Indians – cun l’argumentaziun che quels n’hajan nagina regenza organisada. Uschia n’eran ils Indians betg pli acceptads sco abitants legitims dal stadi, mabain eran sut tutela dal "Bureau of Indian Affairs" (BIA), fundà l’onn 1824. Quest uffizi dal Ministeri da l’intern da l’USA era incaricà cun l’administraziun fiduziara dals reservats d’Indians. Ils reservats na figuravan betg pli sco territoris en possess dals Indians ch’ils pievels avevan pudì salvar per sasez. Anzi valevan els uss sco territoris en possess public che vegnivan mess a disposiziun da la regenza als Indians.

Davent da quel mument èn ils Indians stads sut in’enorma pressiun da s’adattar. La regenza da l’USA, represchentada entras il BIA, agiva tenor il motto: «Mazza l’Indian en el e salva l’uman». Ils Indians eran privads da tutt’autonomia politica, economica e culturala.

Durant la colonisaziun è il dumber dals Indians vegnì decimà fermamain, en spezial entras malsognas importadas, sutalimentaziun, alcohol, translocaziun violenta e guerras. Be tar la translocaziun da 70 000 Indians or dal sidost n’han enturn 20 000 betg cuntanschì la destinaziun u èn morts curt suenter. In effect catastrofal ha era gì la fevra d’aur en California: numerus Indians èn vegnids mazzacrads. Tranter il 1850 ed il 1906 è la populaziun indiana da là vegnida reducida da 100 000 sin 20 000.

Cura ch’ils Indians èn stads cumbattids ed ils reservats stabilids, è la politica d’Indians mintgamai stada marcada dal president da l’USA e dal schef dal BIA. En pliras emprovas èn els sa stentads da schliar il ‹problem dals Indians›. Quai munta ch’els vulevan minimar ils custs per ils Indians ed evitar eventuals plants giuridics pervia d’appropriaziun illegitima dal terren entras ils alvs. Tut las emprovas n’èn dentant betg reussidas. 

L’onn 1887 ha la regenza da l’USA proclamà cun il "General Allotment Act" ina lescha ch’ha purtà midadas impurtantas per ils Indians. Fin lura valeva il terren per ils Indians sco bain communabel che tuts pudevan duvrar. Il "General Allotment Act" ha partì il terren en pitschnas parcellas ed ha repartì quellas sin ils singuls individis. Mintga chau da la famiglia ha survegnì 160 "acres" (64 hectaras). Sper la parcellaziun dal terren duevan ulteriuras mesiras far integrar ils Indians en l’USA. Tut il ‹selvadi› dueva vegnir stgatschà or dad els ed uschia als render ‹alvs›. Il 1924 han ils Indians retschavì il dretg da burgais e cunquai er il dretg da vuschar entras l’"Indian Citizenship Act". 

Il 1934 è entrà en vigur l’"Indian Reorganization Act". Quel ha scumandà scadin’ulteriura parcellaziun da terren da reservat ed ha promovì la fundaziun d’interpresas entaifer ils pievels indians. Mintga reservat dueva retschaiver in’atgna constituziun ed ina regenza elegida democraticamain. Malgrà quai era l’autodeterminaziun fitg restrenschida; la vaira pussanza è restada tar il BIA.

Il 1953 è entrada en vigur la "House Concurrent Resolution 108" che prevediva d’abolir scadina responsabladad statala sur ils Indians. Ils divers pievels d’Indians duevan vegnir schliads ed ils Indians tractads sco burgais americans ‹normals›. Quell’èra ha fatg istorgia sco terminaziun. Oravant tut la translocaziun en las citads è vegnida promovida. Consequentamain è il terren dals Indians vegnì prendì a fit dals farmers alvs e dals multis da las minieras u annectà da la regenza dals Stadis Unids da l’America. En las citads èn naschids slums d’Indians. La politica da terminaziun n’è la finala betg reussida pervia dals custs enorms.

Dapi il 1968 vegn aspirada in’autodeterminaziun per ils Indians. Cun l’"Indian Self Determination Act" dal 1975 han ils Indians retschet enavos lur dretgs. Ils differents pievels han utilisà quests dretgs a moda differenta. Varsaquants pievels emprovan da viver uschè bain sco pussaivel tenor lur tradiziuns. Quellas etnias vivan per il pli en gronda paupradad, cunquai ch’i na dat naginas funtaunas da gudogn tradiziunalas sper la tratga da chavals e da bisons. Cun la paupradad van dentant savens era a pèr problems d’alcohol.

Lur status spezial han ils reservats d’Indians er pudì nizzegiar economicamain. En il fratemp disponan blers pievels d’Indians d’agens casinos. Cunquai ch’ils gieus da fortuna èn scumandads en blers stadis ordaifer ils reservats, portan quellas interpresas gudogns da milliuns. Cun questas entradas megliereschan ils pievels mintgamai lur situaziun sociala e cumpran enavos terren. Els pon uschia meglierar il provediment da la sanadad, construir scolas e meglras chasas. Plinavant pon els rinforzar e promover cun programs spezials las tradiziuns, per exempel la lingua da lur pievel. Bler success han qua ils Oneida. La reputaziun dals gieus da fortuna è dentant plitost nauscha en l’USA e sa transmetta uschia era sin ils Indians. Perquai refuseschan ils Indians tradiziunals questa via. 

Blers Indians han era fatg diever da la via giuridica per meglierar lur situaziun. Adina puspè pon els far valair avant dretgira contracts territorials ch’els avevan signà en il 19avel tschientaner cun l’USA. Savens na survegnan els dentant betg enavos il terren, mabain be in’indemnisaziun finanziala. Ils Lakota per exempel han refusà ina tala per ils Black Hills, ina chadaina da culms en il vest dal stadi da South Dakota, cunquai che lur dretgs a quella regiun fissan vegnids abolids per adina. Er ils Shoshone dal Vest han lutgà durant decennis cunter il pajament da daners d’indemnisaziun. Els eran en possess da contracts per betg main che la mesadad dal stadi da Nevada, inclus las regiuns che disponan da bler aur. Ma suenter la sperdita da votaziuns (manipuladas) han els la finala stuì acceptar l’onn 2004 ina regulaziun sfurzada da daner-per-terren.

L’onn 1968 è vegnì fundà l’"American Indian Movement" AIM (‹Moviment dals Indians americans›), inizià oravant tut d’Indians urbans a Minneapolis e Cleveland. Cun la fundaziun da l’AIM han insaquants giuvens Indians era applitgà metodas pli militantas, surtut a l’entschatta dals onns 1970. La finamira era da propagar e cuntanscher ina nova conscienza indiana fin ad in status autonom dals reservats. Publicitad internaziunala ha l’AIM retschavì entras insaquantas acziuns spectacularas sco il "Trail of Broken Treaties" (la ‹Senda dals contracts ruts›) ch’ha manà ad ina curta occupaziun dal "Bureau of Indian Affairs"; u entras l’occupaziun dal vitg Wounded Knee en il reservat da Pine Ridge l’onn 1973, nua ch’ils activists da l’AIM han proclamà la naziun independenta Oglala. Suenter intgnias emnas è l’occupaziun vegnida supprimida militaricamain dal FBI e da l’armada. Pli tard ha l’AIM lura smess sia militanza. Il moviment exista fin oz sco organisaziun ch’emprova da represchentar en l’USA interess indians specifics, dapli autodeterminaziun e valurs tradiziunalas dals Indians.

Adina pli impurtant daventa er il protest d’organisaziuns internaziunalas sco per exempel da l’ONU. Represchentants indians viagian mintg’onn a Genevra per preschentar lur plants en gruppas da lavur creadas spezialmain per indigens. L’onn 2006 ha l’"United Nations Committee on the Elimination of Racial Discrimination" (CERD) reproschà uffizialmain a l’USA da discriminar cuntinuadamain e da violar ils dretgs indigens dal pievel dals Shoshone dal Vest. Quai è succedì suenter plants correspundents dal "Western Shoshone National Council". L’USA è vegnida ordinada d’instradar mesiras per terminar la discriminaziun. En quest senn agescha er il president vertent Barack Obama.




</doc>
<doc id="8244" url="https://rm.wikipedia.org/wiki?curid=8244" title="Łobez (vischnanca)">
Łobez (vischnanca)

La vischnanca da Łobez (polaco: gmina Łobez) è ina vischnanca situada en Pologna, en la part centrala da la Pomarania dal Vest, en il circul da Łobez, a las rivas dal flum Rega. Sia surfatscha approximativa è 228 km. La vischnanca dumbra 14 345 habitants (cun 10 440 habitants da la citad da Łobez.


</doc>
<doc id="8246" url="https://rm.wikipedia.org/wiki?curid=8246" title="Syrenie Stawy">
Syrenie Stawy

Syrenie Stawy (ina giada "Park Arendta") è ina gruppa da lais en il Parc Forestal Arkoński, sin il territori da Szczecin (Stettin), var 3 km davent dal center da la citad. Il affluent dals lais è l'aual Osówka. Syrenie Stawy sa chattan en la vischnanza dal bogn "Arkonka". La perscrutaziun d'aua da Syrenie Stawy demonstra, sco ils lais èn fitg tschufs, perquai che là sa insera l'aua persa.


</doc>
<doc id="8248" url="https://rm.wikipedia.org/wiki?curid=8248" title="Villa d'Adda">
Villa d'Adda

Villa d'Adda (Ela d'Ada in idioma da Bergamo) es üna vschinauncha taliauna da 4.757 abitants in Lumbardia, Provinza da Bergamo.


</doc>
<doc id="8256" url="https://rm.wikipedia.org/wiki?curid=8256" title="Ido">
Ido

La lingua auxiliar internaziunala Ido è vegnida creada l'onn 1907 sco in Esperanto reformà. Ido ha similantscha cun Esperanto, ma cun in grond numer da differentschas sco ina absentscha completa da signs diacritics, l'utilisaziun da la littera "q", ina gronda utilisaziun da suffixs ma minus dal prefix "mal". Tutavia ella ha in grond numer da pleds identics. 

Ido era in serios essai da utilisar las experienzas jam vastas da Esperanto, prendend en consideration las criticas che jam l'onn 1894 han gì forzà Zamenhof ips a proponer cambis ils quals en gronda mesura eran simils e mesm identics cun els differentschands Ido dad Esperanto. Zamenhof en cuntrast cun Schleyer han gì chapidas il valor da l'internaziunalitad al minus da las radices dal vocabulari; Ido ha realisà quel, ma n'ha cumpletà betg il pass comenzià per Zamenhof: Ido retegne l'artifizialitad da certe affixs e dictava a ils emprendents ina applitgaziun da reglas appelladas "logic" cun differenzas superflue. Il resultat è che in text en Ido a vices è tant difficile a decifrar a in na initiato sco in en Esperanto. 

Promittent per la promoziun da Ido era l'adheziun da publicamain conuda persunalitads ch'han dadas a la nova lingua ina certa brillanzia e luster, che ils emprims idists ben chapeva sco utilisar en la propaganda: Louis Couturat, Otto Jespersen, Wilhelm Ostwald, il chimist, che donava ina part da ses Premi Nobel a Ido. 

Positivs èn anque ils impressiunants lavurs lexicografics che'd initiava quasi immediatemain e che ancora hodie sembla esser ina tradiziun ch'è mantegnida. In idist svedais, Axel Rylander, ha recentamain finì dicziunaris Ido-svedais e svedais-Ido, omaduas gronds. 

Els emprims idists han gì stà eminents leaders dal moviment esperantist, ma jam per autras causas che els linguistic els se alora distantiava dal "esperantismo" che se manifestava sco ina semi-religiun, il "homaranismo" da Zamenhof, in idealism multo simpatic e attractiv, al qual decretava categoricamain che Ido è in instrument da communicaziun e na in mez betg per fraternisar l'umanità. Quist ideologia u proclamaziun da manco da ideologia han gì tost consequenzias: persunas attrahitas per la "interna ideo" da Esperanto na adhereva betg a Ido. En loco del voces enthusiasmante da ils esperantists cun visiuns da in muond megldr, quasi "A la Utopia per Esperanto", il public audiva la sic invitaziun: "Ella è ina lingua practica! Dovra ella!" 

Sco autras linguas auxiliaras internaziunalas, Ido ha trovà in grond numer da pledadors cun la diffusiun da l'Internet. 

Il Babnoss per ido:

I dat era ina Vichipedia per Ido 



</doc>
<doc id="8264" url="https://rm.wikipedia.org/wiki?curid=8264" title="Chrzanów">
Chrzanów

Chrzanów è in vitg e la chapitala da la vischnanca e il circul da Chrzanów dal voivodat da Małopolska. Il lieu è situà tranter Cracovia e Katowice, a las rivas dal flum Chechło. Chrzanów dumbra .



</doc>
<doc id="8271" url="https://rm.wikipedia.org/wiki?curid=8271" title="Lingua ungaraisa">
Lingua ungaraisa

La lingua ungaraisa (denominaziun propria "magyar" u "magyar nyelv") appartegna al rom ugro-finnica da la famiglia linguistica uralica. 

El è la lingua uffiziala da l'Ungaria ed ina da las linguas uffizialas regiunalas da la Voivodina en Serbia. Plinavant datti minoritads da lingua ungaraisa en la Croazia, il Burgenland austriac, la Transilvania en Rumenia, la Slovachia, la Slovenia e da l'oblast' Sakarpatska ("Transkarpatien") en l'Ucraina. L'ungarais è era ina da las linguas uffizialas da l'UE.

Las pli grondas linguas parentadas da l'ungarais èn il finlandais e l'eston. 

L'alfabet ungarais cumprenda 44 bustabs:


Ils suns ö, ő, ü, ű vegnan pronunziads sco "ö", "ü" en il pleds tudestgs "Vögel" e "Büro". Ils accents marcan la lunghezza da la pronunzia.

Davant la istorgia scritta da ungarais glieuds han pussà duvrar bustabs speziala. Memoria blera da la scrittira vegal è principalmain en Rumenia (Transsilvania).

Il ungarais vegn discurrì da var 14,5 milliuns persunas en il mund. En Ungaria 10 milliuns persunas discurran questa lingua, en la Uniun Europea 12 milliuns persunas discurran l'ungarès (en Rumenia 1,4 milliuns, en Slovachia 520 000), en Serbia 285 000, en Stadis Unids 1,4 milliuns. 




</doc>
<doc id="8281" url="https://rm.wikipedia.org/wiki?curid=8281" title="Eurolang">
Eurolang

Eurolang è ina lingua artifiziala internaziunala che è vegnida creada da Philip Hunt tranter 1995 e 1998 per daventar ina lingua per l'Uniun Europeica. L'autor specifitgava sco in criteri dal design che la lingua sto esser fitg facil d'emprender per ils Europeics. En cuntrast cun autras linguas artifizialas sco l'esperanto, cumpiglia Eurolang blers pleds che vegnan directemain da l'englais. 

Actualmain n'è enconuschent nagina communitad da pledaders activs d'Eurolang. La pagina d'internet da l'autur sin la quala el descriveva la lingua è sparida or da la rait.

"Eurolang est actifacta lang, qui me creatab estar comuna 2a lang per la Europa Unized (EU). Its word-list est baseda super England-lang, Deutsh-lang, France-lang, Italia-lang, Espanja-lang et Latin. Me desinab it estar facila lernar et usar."

"Detail est, que lernabera Europa person, qui deja sav un or plus un de da langs, probablae pos lectar Eurolang (no tropa usation de dictionary), si ge est lernabera it per 2 days. Evidentae, facation it est plus unfacila rel lection it."



</doc>
<doc id="8287" url="https://rm.wikipedia.org/wiki?curid=8287" title="Sursilvan/sr">
Sursilvan/sr

Il Sursilvan ei in idiom romontsch. Sursilvan vegn discurriu ella Surselva. 

Ei dat pliras regiuns linguisticas ella Surselva:

Igl emprem text sursilvan ei vegnius screts 1611 dil reformatur Stefan Gabriel.

Tochen 1900 dev'ei duas ortografias sursilvanas.



</doc>
<doc id="8316" url="https://rm.wikipedia.org/wiki?curid=8316" title="Glossaire des patois de la Suisse romande">
Glossaire des patois de la Suisse romande

Il Glossaire des patois de la Suisse romande ("Glossari dals patuas da la Svizra romanda", GPSR) è in'instituziun ch'è vegnida fundada l'onn 1899 cun la finamira da studegiar ils patuas (tschantschas regiunalas) da la Svizra romanda. L'activitad principala dal GPSR è da publitgar il "Glossair", in dicziunari dals patuas che cuntegna era romandissems (pleds locals da la Svizra romanda), utilisaziuns antiquadas, nums da lieus e nums da famiglias romands. Il GPSR dispona dad ina documentaziun ritga sco era dad ina biblioteca spezialisada.

Ils fundaturs dal "Glossaire" eran l'iniziant dal project Luis Gauchat (1866–1942), Jules Jeanjaquet ed Ernest Tappolet.

Tranter il 1899 ed il 1903 èn vegnidas fatgas registraziuns foneticas sin la basa da 350 pleds tschernids spezialmain en bunamain 400 localitads. Registraziuns analogas èn vegnidas realisadas tranter il 1904 ed il 1907 en 62 lieus sin la basa da 480 pleds. Tranter il 1900 ed il 1910 aveva lieu in'enquista lexicografica cun var tschient "patoisants" romands ch'è vegnida exequida per posta. Il resultat da questas enquistas èn millis da cedlas cun notizias en manuscrit che furman la basa dal "Glossaire".

Il 1924 cumpara il prim fascichel dal "Glossair". L'institut sa chatta a Berna dapi il 1942, a Losanna dapi il 1955 ed a Neuchâtel dapi il 1972.

L'onn 1903 ha il GPSR incaricà il linguist da trent'onns Ernest Muret cun il studi da l'origin e dal svilup dals toponims da la Svizra romanda. 946 vischnancas èn vegnidas studegiadas ed ina cedla per mintga lieu che porta in num («») enumerescha las diversas denominaziuns uffizialas che sa chattan sin plans e chartas. Muret ha era inditgà la pronunzia sch'el ha gì la pussaivladad da racoglier els en conversaziuns cun persunas da lingua materna pli veglias. I dat per exempel 232 inscripziuns per la vischnanca da Bardonnex, nua che dus "patoisants" han cooperà il 1915 ed il 1926.

Dapi il 1997 appartegna il GPSR a la "Conférence intercantonale de la Suisse romande et du Tessin". L'onn 2008 è el daventà in «laboratori» dal "Centre de dialectologie et d'étude du français régional" da l'Universitad da Neuchâtel. Ses terz organ da tutela è l'Academia svizra da las scienzas umanas e socialas.

Il GPSR è in dals quatter «vocabularis naziunals» da la Svizra, ensemen cun il "", il "Dicziunari Rumantsch Grischun" ed il "Vocabolario dei dialetti della Svizzera italiana".

Il "Glossaire" cumpara en furma da fascichels. Fin oz èn cumparì 6 toms (volums) che cuvran ils bustabs A – E. L'onn 2009 hai dà 25'000 artitgels publitgads. Ils toms VII ed VIII che cuvran ils bustabs F e G èn en via da cumpariziun.





</doc>
<doc id="8322" url="https://rm.wikipedia.org/wiki?curid=8322" title="Il giat cotschen">
Il giat cotschen

Il giat cotschen è in raquint en vallader da Jon Semadeni ch'è cumparì l'emprima giada l'onn 1980. Il 1998 è cumparida en la retscha bilingua da la chasa editura "Limmat" a Turitg ina versiun vallader-tudestga.

Il raquint tracta la vita dal vegl Chispar Rubar. Tar ina spassegiada el stgir vegn el persequità da regurdanzas. Il lectur vegn adina puspè tratg vi e nà tranter la realitad e las regurdanzas. Chispar po guardar enavos sin ina vita professiunala da success sco giurist e politicher. El aveva gronda pussanza, uschia ch'el pudeva er far chaussas illegalas. Ma quellas smatgan sin sia conscienza. Er sche Chispar Rubar emprova adina d'emblidar il passà, al surprenda quel adina puspè. In'istorgia d'in um pussant e corrupt che sto plaunsieu patir per il succedì en sia isolaziun.

Sa basond sin l'acziun dal raquint original ha Jon Semadeni er scrit in gieu auditiv per il Radio Rumantsch. "Tarablas da la not", ch'è vegnì producì sut la redacziun/reschia dad Ernst Denoth, è vegnì emess en duas parts ils 5 e 12 da schaner 1980 en il rom da l'emissiun "Scuntrada – La marella".



</doc>
<doc id="8336" url="https://rm.wikipedia.org/wiki?curid=8336" title="Alexander Gode">
Alexander Gode

Alexander Gottfried Friedrich Gode-von-Aesch, Ph.D. (30 d'octobre 1906 - 10 d'augusto 1970), il principal realisator d'Interlingua, era d'origin german tras seis patre, ab la cità hanseatica da Bremen, e suisse tras la matre, venainta d'üna anciana famiglia burgese Von Aesch, ab un village in la proximità da Berna. 

El inseniava linguas romanas e tudestg a las universitats Columbia e Chicago ed era activ per interlingua desde 1934. 

El redigeva libros referenzials 1943-1946 e publicava cun E. Clark Stillman la serie "Spanish at Sight", "French at Sight" e "Portuguese at Sight". Traduceva centos d'artichels ed alcun libros ab plure linguas in englais. Editava in 1941 300 paginas super "Natural Science in German Romanticism". Fundava in 1946 la casa editoriala "Storm Publishers", chi el gereva. Ultim director da retschercha da l'IALA desde 1946, redactor dal "Interlingua-English Dictionary" (1951) e co-autur da la "Interlingua Grammar" (cun Hugh E. Blair, 1951). Pois chef da "Interlingua Division" da "Science Service" (1953-1967). 

Autur da numerose publicaziuns in interlingua e germano. Co-fundator ed emprim presidente da l'Associaziun Americana da Traductores. Dürant su ultime annos el traduceva textos scientifics via sia firma "Interlingua Translations". Co-autur da "Interlingua a prime vista", basà sur la serie "...at Sight". Premià cun i.a. "Harald Swanberg Distinguished Service Award" da l'American Medical Writers' Association per contribuziuns excellentas a revistas medicalas e per summarios in interlingua; anque premià tras la Fédération Internationale des Traducteurs per il labor da traducer publicaziuns scientificas ed il labor per la professiun da traductores. 

Alexander Gode moriva il 10 d'augusto 1970 al età da 63 annos. 




</doc>
<doc id="8341" url="https://rm.wikipedia.org/wiki?curid=8341" title="Volapük">
Volapük

Volapük es üna lingua artifiziala, creada tras il sacerdot tudestg Johann Martin Schleyer in 1879, cun l'intenziun da facilitar la comprensiun tanter umans da differentas culturas. In seis emprims anns quel obtgnaiva un grand success e se estima chi quasi cent milles umans poteva esser considerats pledaders da la lingua al initi dal sechel 20. Nonobstante, la relativa complexità da la grammatica (in comparaziun cun seis principal concurrent, Esperanto, apparit in 1887) e graves divisiuns tanter ils pledaders provocavan il declin da la lingua. Actualmain, quel es practicà tras un parve gruppa d'enthusiastas. 

Schleyer, chi era un tudestg paroch catholic in Bavaria, publicava in 1879 seis emprim artichel super sia lingua auxiliar Volapük. In 1931 Arie de Jong revideva la lingua. El re-introduceva la littera "r" in multe parolas, raffinava il sistema verbal, e ils numers, ed appurava alicuns puncts da la grammatica. 

Summari da la lingua: 

Volapük es agglutinant, quist chi permitte l'uniun da divers termins per formar üna parola nova. Originalmain Volapük habeva 4 cass: nominativ, accusativ (desinenza "-i"), dativ (desinenza "-e") e genitiv (desinenza "-a"). Il vocativ consiste in l'inserziun da l'interjecziun "o" davant il substantiv. La parola "volapük" significa "lingua dal muond": ab "vol" (muond) + desinenza da genitiv ("-a") + "pük" (lingua). Üna critica al "volapük" era la deformaziun chi habeva suffrida las parolas chi esseva prendite ab altere linguas (tras exempl, "vol" e "pük" veni ab ils termins englais "world" e "speech" respectivemain); assi las parolas ambas monstra üna "vista eurocentrica", ancora es incomprensibel per quasi tot il muond. 

Quist exempl da Volapük es üna traducziun dal ""Pater Noster"": 




</doc>
<doc id="8342" url="https://rm.wikipedia.org/wiki?curid=8342" title="Allegra">
Allegra

Allegra (plü d'inrar ed impustüt in l'Engadin'Ota la fuorma adverbiala allegramaing) es ün salüd dals idioms vallader e puter chi vain dovrà in Engiadina ed in Val Müstair dürant il temp tanter la bunura tarda e la saira tampriva. Il salüd vain dovrà tanter persunas da listessa posiziun sociala.

Quist salüd es singular i'l muond da las linguas. El significha cha quel, chi exprima il salüd, giavüscha a l'oter da viver in allegria. Quai voul dir cha'l salüd svess fa müdar la realità.
La scienza linguistica discuorra lapro d'ün fenomen "pled performativ".

Oriundamaing vaiva il salüd ün cuntgnü religius e tunaiva: "cha Dieu (o il Segner) ans allegra". 



</doc>
<doc id="8349" url="https://rm.wikipedia.org/wiki?curid=8349" title="Sontg Imperi roman">
Sontg Imperi roman

Sontg Imperi roman (latin "Sacrum Romanum Imperium") è stà la denominaziun uffiziala per il domini dals imperaturs roman-tudestgs dal temp medieval fin l’onn 1806. Il num da l’Imperi sa deducescha da la pretensiun dals regents medievals da cuntinuar cun la tradiziun da l’Imperi roman antic e da legitimar il domini sco sontga veglia da Dieu en il senn cristian. Per differenziar quest imperi da l’Imperi tudestg fundà il 1871 discurr’ins er da l’‹Imperi vegl›. 

L’Imperi è sa furmà en il 10avel tschientaner sut la dinastia dals Ottons or dal Reginavel ostrofrancon, pli baud carolingic. Il num "Sacrum Imperium" è documentà l’emprima giada l’onn 1157 ed il titel "Sacrum Romanum Imperium" l’onn 1254. Dapi il 15avel tschientaner sa fa valair plaun a plaun l’agiunta da naziun tudestga (latin "Nationis Germanicæ").

A basa da ses caracter pre- e surnaziunal n’è l’Imperi mai sa sviluppà ad in stadi naziunal da tempra moderna. L’Imperi è restà ina furmaziun manada monarchicamain e marcada dals Stans da l’Imperi cun mo paucas instituziuns communablas. L’extensiun ed ils cunfins dal Sontg Imperi roman èn sa midads considerablamain en il decurs dals tschientaners. Durant sia pli gronda extensiun cumpigliava l’Imperi bunamain l’entir territori da l’Europa Centrala e dal Sid d’ozendi.

Dapi l’entschatta dal temp modern tempriv n’era l’Imperi structuralmain betg pli abel da manar guerras offensivas u d’engrondir la pussanza. Da lura ennà èn la protecziun giuridica ed il mantegniment da la pasch a l’intern vegnids considerads sco intents principals da l’Imperi. L’Imperi dueva procurar per quietezza, stabilitad e la soluziun paschaivla da conflicts cun franar la dinamica da la pussanza. Ils subdits dueva l’Imperi proteger da despotissem dals suverans, ed ils pitschens stans da l’Imperi da violaziuns dal dretg tras stans da l’Imperi pli gronds e l’imperatur. Ultra da quai adempliva quel in’impurtanta funcziun per segirar la pasch en il sistem da las pussanzas europeicas, damai ch’era stadis vischinants eran integrads dapi il 1648 sco stans en l’urden constituziunal da l’Imperi.

Dapi il 18avel tschientaner ha l’Imperi pudì proteger pli e pli pauc sias parts cunter la politica expansiva da pussanzas internas ed externas. Quai è stà ses pli grond deficit ed in dals motivs per ses declin. Tras las conquistas da Napoleun e la fundaziun da la Confederaziun dal Rain ch’è resultada da quellas, è l’Imperi daventà quasi inabel d’agir. L’epoca dal Sontg Imperi roman da naziun tudestga è ida a fin ils 6 d’avust 1806 cun la demissiun da l’imperatur Franz II.

Il Sontg Imperi roman è naschì dal Reginavel ostrofrancon. L’Imperi era ina furmaziun pre- e surnaziunala, in imperi da vasalladi e stadi da communitad che n’è mai sa sviluppà ad in stadi naziunal sco per exempel la Frantscha u la Gronda Britannia. Per motivs da la filosofia e teoria politica na vuleva l’Imperi er betg esser chapì sco in tal. 

La pussanza guvernativa exclusiva n’avevan ni l’imperatur ni ils prinzis electurs ni la totalitad d’ina communitad sco la Dieta imperiala. L’Imperi na sa lascha classifitgar ni sco stadi federativ ni sco federaziun da stadis. I na deva betg ina simpla aristocrazia, dentant er betg in’oligarchia. Tuttina reuniva l’Imperi en sasez tratgs caracteristics da tut questas furmas da stadi. L’istorgia da l’Imperi è stada segnada da la dispita davart ses caracter. Gist uschè pauc sco quai ch’igl è reussì da rumper il chaprizi dals singuls territoris n’è l’Imperi betg sa dividì en in stadi federativ luc.

Sco ‹uniun tetgala› steva l’Imperi sur blers territoris e stgaffiva tenor dretg imperial cundiziuns da basa per ils differents regents territorials. Quests principadis u ducadis eran quasi independents, dentant betg suverans. Els renconuschevan l’imperatur almain sco chau da l’Imperi ideal ed eran suttamess a las leschas da l’Imperi, a sia giurisdicziun ed als conclus da la Dieta imperiala. Il medem mument eran els dentant er participads a la politica da l’Imperi, oravant tut tras l’elecziun dal retg, la capitulaziun electorala, la participaziun a la Dieta imperiala ed ad autras represchentanzas dals stans. Uschia pudevan els influenzar la politica da l’Imperi. 

Cuntrari ad auters pajais n’eran ils abitants betg subdits directs da l’imperatur. Mintga commember da l’Imperi, pia mintga territori ch’era directamain collià cun l’Imperi, aveva ses agen regent territorial. En las citads da l’Imperi eran quai ils magistrats. 

Cun il num era colliada la pretensiun a la successiun da l’Imperi roman antic e cunquai per uschè da dir ad in domini universal. En il medem mument temev’ins che las profezias dal profet Daniel sa verifitgeschian e che l’anticrist vegnia sin Terra suenter ils quatter reginavels dal mund (teoria dals quatter reginavels) – lura dueva cumenzar l’apocalipsa. Perquai che l’Imperi roman antic vegniva quintà sco quart reginavel, na dastgava quel betg ir a frusta. L’elevaziun tras l’agiunta ‹sontg› punctuava che l’Imperi era dà tras la grazia da Dieu e legitimava il domini.

Cun l’encurunaziun da Carl il Grond sco imperatur tras papa Leo III l’onn 800 ha il retg dals Francs tschentà ses reginavel en la successiun da l’Imperi roman antic (l’uschenumnada "translatio imperii"). Istoricamain e segund il maletg da sasez da l’Imperi roman era il Reginavel bizantin cristian-ortodox dentant sa furmà da l’Imperi roman veder. Tenor l’opiniun dals Bizantins era il nov ‹Imperi roman› dal vest in construct illegitim.
Cura che l’Imperi è sa furmà amez il 10avel tschientaner n’aveva el anc betg il predicat ‹sontg›. L’emprim imperatur Otto I e ses successurs vesevan sasezs sco represchentants da Dieu sin terra ed entras quai sco emprims protecturs da la baselgia. Uschia vegnivan els er valitads dals auters. I na fascheva pia betg basegn da punctuar la ‹sontgadad› da l’Imperi. L’imperi aveva num vinavant "Regnum Francorum orientalium" ni en furma curta "Regnum Francorum."

En las titulaturas dals imperaturs ottons cumparan dentant gia las parts da nums che vegnan pli tard transferidas sin l’entir Imperi. Uschia chatt’ins en ils diploms dad Otto II ch’èn vegnids stgaffids durant sia campagna militara en l’Italia l’onn 982 la titulatura "Romanorum imperator augustus", ‹imperatur dals Romans›. Ed Otto III è s’auzà en sia titulatura sur tut las pussanzas clericalas e profanas sa numnond umilitaivlamain ed a moda analoga al papa ‹servitur da Jesus Cristus› e pli tard ‹servitur dals apostels›. Cun quai era el s’auzà sur il papa. 

Quest aspect sacral dals imperaturs ha il papat attatgà massivamain durant la Dispita d’investitura (tranter il 1075 ed il 1122) e la finala disfatg. Silsuenter han ils papas empruvà da suttametter l’imperi al sacerdozi. En quest connex è naschida en la chanzlia da Friedrich I, numnà Barbarossa, l’expressiun "sacrum imperium", cun la quala ins ha declerà l’istorgia da l’Imperi sco istorgia dal salit e punctuà che l’Imperi saja independent dal papat. L’expressiun è attestada l’emprima giada l’onn 1157. Forsa ch’ins ha reprendì qua sapientivamain tradiziuns romanas da l’antica tardiva. Quai è dentant dispità en la perscrutaziun, perquai ch’i savess sa tractar d’ina expressiun spezialmain ‹staufica›, tant pli che l’Imperi roman antic sez na valeva betg sco "sacrum", mabain be la persuna da l’imperatur.

En il decurs da l’uschenumnà interregnum dal 1250 fin il 1273, durant il qual i n’è betg reussì ad in dals trais retgs elegids da sa far valair cunter ils auters, è la pretaisa da vulair esser il successur da l’Imperi roman sa colliada cun il predicat sontg; igl ha dà ordlonder il num "Sacrum Romanum Imperium". Il num latin "Sacrum Imperium Romanum" è documentà l’emprima giada l’onn 1254. En documents tudestgs cumpara el var 100 onns suenter (sut l’imperatur Karl IV). Precis durant il temp senza imperatur han ins pretendì la pussanza tant pli energicamain – schebain ch’i n’è betg sa midà bler londervi il proxim temp. 

L’agiunta "Nationis Germanicae" è pir cumparida en il temp medieval tardiv (enturn l’onn 1450), cunquai che l’Imperi sa restrenscheva principalmain sin il territori linguistic tudestg. L’onn 1486 cumpara questa titulatura en il dretg da pasch publica da l’imperatur Friedrich III. Uffizialmain è quest’agiunta vegnida duvrada l’emprima giada l’onn 1512 en il preambel dal recess da la Dieta imperiala a Cologna. L’imperatur Maximilian I aveva envidà ils Stans da l’Imperi tranter auter per il mantegniment dal "Heiliges Römisches Reich Teutscher Nation". L’agiunta ha survegnì la tempra da cumbatter pretaisas franzosas. Vers la fin dal 16avel tschientaner è la formulaziun puspè svanida dal diever public.

Fin l’onn 1806 è ‹Sontg Imperi roman da naziun tudestga› stà la denominaziun uffiziala da l’Imperi. Savens han ins er duvrà l’abreviaziun latina "SRI" per "Sacrum Romanum Imperium" e l’abreviaziun tudestga "H. Röm. Reich" u sumegliant.

Ils dus davos gronds acts ch’han pertutgà l’Imperi, il Recess da la dicta imperiala l’onn 1803 e la decleraziun da l’annullaziun da l’Imperi tras l’imperatur Franz II, cuntegnan lura dentant il num ‹Imperi tudestg›. Da sontgadad u pussanza universala na pudev’ins en mintga cas betg pli discurrer.

Suenter la mort da Carl il Grond l’onn 814 hai dà tranter las parts da l’Imperi dals Francs pliras spartiziuns e reuniuns tranter ses uffants e biadis. Talas spartiziuns eran tenor lescha francona in proceder normal e na signifitgavan betg che l’unitad da l’Imperi svaniva. Ina politica communabla da las differentas parts da l’Imperi ed ina reuniun era vinavant pussaivla. Sch’in dals ertavels muriva senz’uffants, tutgava sia part da l’Imperi ad in da ses frars.

Ina tala spartiziun han ils biadis da Carl il Grond er concludì en il Contract da Verdun l’onn 843. L’Imperi è vegnì spartì tranter Carl il Chalv ch’ha survegnì la part occidentala fin circa la Maas cun ina populaziun da tschep gallo-romanica, Ludivic il Tudestg ch’ha survegnì la part orientala da caracter german e la finala Lothar I ch’ha survegnì sper la dignitad d’imperatur la sdrima amez da caracter plitost francon sco er l’Italia fin circa a Roma.

Malgrà ch’ins vesa qua – er sch’il participants n’han betg intenziunà quai – la futura charta geografica da l’Europa, hai dà ils proxims tschuncanta onns ulteriuras reuniuns e spartiziuns tranter las parts da l’Imperi. Savens èn quellas stadas cumbinadas cun guerras. L’onn 887 han ins relaschà Carl il Grass, perquai ch’el aveva disditg tar il cumbat cunter ils Normans che sblundregiavan e rapinavan. Sinaquai n’han ins betg pli fixà in chau per tut las parts da l’Imperi. La parts restantas han elegì sezzas lur agens retgs. Quels na tutgavan per part betg pli tar la dinastia dals Carolings. Quai è stà in cler segn che las differentas parts dal reginavel sa muvevan pli e pli ina ord l’autra e che la reputaziun da la dinastia dals Carolings aveva cuntanschì il punct il pli bass. Pervi da las dispitas da successiun han ils Carolings chaschunà guerras burgaisas è n’èn betg stads abels da proteger il reginavel cunter privels da l’exteriur. Perquai che la dinastia mancava uss, è il reginavel sa dividì en plirs contadis pli pitschens, ducadis ed auters dominis regiunals che renconuschevan savens mo pli formalmain la suveranitad dals retgs regiunals. 

Particularmain clera è la separaziun stada en la part amez dal reginavel. Ordlonder hai dà l’onn 888 plirs pitschens reginavels independents sco la Burgogna Auta e Bassa u l’Italia. Lur retgs eran sa fatgs valair cun l’agid da nobels locals visavi pretendents carolingics. La Lorena era vegnida integrada sco reginavel subdit al Reginavel da l’ost. En quest reginavel han ils nobels locals elegì ducas, e suenter la mort da Ludivic l’Uffant, ch’è stà l’ultim Caroling sin il tron ostrofrancon, avess il Reginavel da l’ost medemamain pudì sa divider en pitschens reginavels. Cunquai ch’ins ha elegì Conrad I en in’elecziun communabla sco retg ostrofrancon, è quest process dentant vegnì retegnì. Bain na fascheva Conrad betg part da la dinastia dals Carolings, ma el era in Franc da la schlattaina dals Conradins. Cun l’elecziun dal duca saxon Heinrich I l’onn 919 a Fritzlar n’han ins per l’emprima giada betg elegì in Franc sco retg ostrofrancon. Dapi quel mument na purtava betg pli ina suletta dinastia il reginavel; il regent vegniva uss elegì dals gronds regiunals, dals nobels e dals ducas.

L’onn 921 ha il regent francon da l’occident renconuschì Heinrich I sco regent cun ils medems dretgs. El dastgava purtar il titel "rex Francorum orientalium", retg dals Francs da l’ost. Cun quai era il reginavel sa sviluppà ad in stadi autonom ch’era capabel da surviver a lunga vista. 

Il nov reginavel era bain sa distatgà dal reginavel entir e cumpigliava las populaziuns germanas che na discurrivan – cuntrari al pievel francon da l’occident – betg latin romanisà, mabain "theodiscus" u "diutisk" (dal vegl tudestg "diot": appartegnent al pievel). Tuttina na veseva quest reginavel sasez betg sco in stadi naziunal tudestg tempriv. Quai vala dal reminent er per il Sontg Imperi roman da pli tard.

Che la conscienza da la nova schlattaina roiala ostrofrancona era creschida, è gia sa mussà a chaschun da l’ascensiun al tron dad Otto I. Il figl da Heinrich I è vegnì encurunà sin il tron presumà da Carl il Grond ad Aachen. Il caracter da ses domini pli e pli sacral ha el demonstrà cun sa laschar unscher e cun empermetter a la baselgia sia protecziun. Suenter insaquants cumbats cunter parents e ducas lorens al èsi reussì da batter ils Ungarais sin il Lechfeld sper Augsburg (955). Cun quai ha el confirmà e rinforzà ses domini. Tenor la legenda al duai l’armada avair salidà anc sin il champ da battaglia cun "imperator".

Questa victoria sur ils Ungarais ha intimà papa Gion XII da clamar Otto a Roma e d’al offrir la curuna d’imperatur per ch’el sa preschentia sco protectur da la baselgia. Papa Gion era periclità da lez temp tras retgs regiunals talians e sperava che Otto al gidia cunter quels. Ma il clom d’agid dal papa demussa er ch’ils anteriurs ‹barbars› eran sa midads en purtaders da la cultura romana e ch’il "regnum" da l’ost vegniva considerà sco successur legitim da l’Imperi da Carl il Grond. Otto è suandà il clom ed è sa rendì a Roma, er sche quai ha chaschunà irritaziuns tar insaquants cussegliaders dal retg. Ma el vuleva esser il protectur da la baselgia. 

Sco ‹data da fundaziun› dal Sontg Imperi roman inditgeschan istoriografs savens l’encurunaziun da l’imperatur Otto I ils 2 da favrer da l’onn 962. Quai cumbain che Otto na vuleva betg fundar in nov imperi (e n’ha er betg fundà in tal). En pli ha l’Imperi purtà quest num pir insaquants tschientaners pli tard. Tuttina èsi giustifitgà da definir quest term sco cumenzament da l’Imperi. Il pli tard qua è numnadamain stà terminà il process da separaziun, d’ina vart dal Reginavel ostrofrancon e dal Reginavel amez, da l’autra vart dal Reginavel francon da l’occident. Quests dus reginavels èn sortids sco reginavels autonoms da l’entir Imperi francon. Il Sontg Imperi roman aveva survegnì sia legitimaziun profana e sacrala sco nov "Imperium Romanum" tras l’encurunaziun da l’imperatur. 

Quai che pertutga la societad era l’Imperi anc pauc differenzià en cumparegliaziun cun il temp autmedieval e tardiv. Visibel era l’Imperi tar la clamada sut las armas, en las radunanzas da dretgira localas ed en ils contadis ch’eran gia dapi il temp dals Francs las unitads d’administraziun localas. Il represchentant suprem da l’urden politic da l’Imperi, responsabel per la protecziun da l’Imperi e la pasch a l’intern, era il retg. Las unitads politicas subditas eran ils ducadis.

Durant il temp carolingic tempriv (enturn il 750) eran ils ducas d’uffizi francons vegnids abolids tant per ils pievels ch’ils Francs avevan suttamess sco per tals ch’eran pir sa furmads tras las midadas territorialas dals Francs. Malgrà quai hai dà tranter il 880 ed il 925 tschintg novs ducadis en l’Imperi ostrofrancon: quel dals Saxons, quel dals Bavarais, quel dals Alemans, quel dals Francs ed il ducadi nov da la Lorena (ch’era naschì tras la partiziun da l’Imperi ed al qual appartegneva er la Frisia). Quest svilup è vegnì promovì tras il privel d’ordaifer ed il dretg da schlatta ch’era anc adina valaivel. Ma gia durant il 10avel tschientaner hai dà midadas gravantas en la structura dals reginavels. La Lorena è vegnida dividida l’onn 959 en la Lorena Auta e la Lorena Bassa e la Carinzia è daventada l’onn 976 in agen ducadi. 

Cunquai che l’Imperi era sa furmà sco instrument dals ducadis che daventavan adina pli segirs da sasezs, na vegniva el uss betg pli dividì tranter ils figls dal regent ed è ultra da quai restà ina monarchia d’elecziun. Il fatg che l’‹ierta› na vegniva betg dividida tranter ils figls dal retg cuntrafascheva bain al vegl dretg francon. Da l’autra vart regiva Heinrich I ils ducas mo sco suveran feudal, el avess pia pudì reparter tranter ses figls mo la Saxonia u ina suveranitad feudala sur ils ducas. Consequentamain ha Heinrich I fixà l’onn 929 en ses urden da chasa che sulettamain in figl duaja suandar el sin il tron. Gia qua vegn cumbinà il patratg d’ierta ed il princip da la monarchia d’elecziun. Questa cumbinaziun vegn a marcar l’Imperi fin la fin da la dinastia Salia.

Cun pliras campagnas militaras en l’Italia èsi reussì ad Otto I da conquistar la part dal nord da la peninsla e d’integrar il reginavel dals Langobards respectivamain dals Talians en l’Imperi. Igl è dentant mai reussì d’integrar l’Italia imperiala dal tuttafatg.

Enaquella che Otto II ha numnà ses cusrin Karl duca da la Lorena Bassa, èn sa schliadas las ultimas colliaziuns cun il reginavel francon occidental-franzos ch’existivan anc en furma da relaziuns da parentella. Karl era in descendent da la schlattaina dals Carolings ed il medem mument il frar giuven dal retg francon occidental Lothar. Cuntrari a tschertas pretensiuns da la scienza n’èsi dentant betg stà uschia ch’in ‹franzos malfidaivel› fiss daventà in vasal d’in retg ‹tudestg›. Talas categorias da patratgar n’eran anc betg enconuschentas da quel temp, tant pli che la classa franco-germanica a la testa dal reginavel francon occidental discurriva anc in tschert temp suenter la separaziun vinavant ses dialect tudestg vegl. Otto II ha plitost tschertgà in avantatg per sasez enten chatschar in cugn en la famiglia dals Carolings. Lothar ha reagì a moda vehementa ed omaduas parts han chargià la dispita emoziunalmain. Las consequenzas da questa ruttadira tranter ils descendents da l’Imperi francon èn dentant sa mussadas pir pli tard. Sin fundament dal fatg che la conscienza franzosa era sa sviluppada pli e pli fitg, è la monarchia franzosa ussa vegnida considerada sco independenta da l’imperatur. 

Gia ils emprims trais Ottons avevan cumenzà a liar la baselgia en il sistem da reger profan da l’Imperi. Quest process ha cuntanschì ses punct culminant sut Heinrich II. Istoriografs han pli tard numnà quest sistem il ‹sistem da baselgia da l’Imperi dals Ottons e Saliers›. Quel ha dà la tempra a la constituziun da l’Imperi enfin la fin da quel. Heinrich ha pretendì dal clerus ch’els al fetschian senz’auter obedientscha e realiseschian immediatamain sia voluntad. El ha cumplenì il domini roial sur la baselgia ed è daventà il ‹retg da spirituals› sco strusch in segund suveran da l’Imperi. El n’ha dentant betg mo regì la baselgia, el ha er regì l’Imperi entras la baselgia enten occupar posts impurtants – per exempel quel dal chancelier – cun uvestgs. Affars da la baselgia ed affars profans na vegnivan da princip betg distinguids e tractads gist tuttina sin sinodas. Quai n’è dentant betg mo sa resultà dal giavisch da vulair tschentar cun il clerus fidaivel al retg ina cuntrapaisa als giavischs d’independenza dals ducas (che lezs avevan entras lur tradiziun franco-germanica). Heinrich II considerava ses Imperi plitost sco ‹chasa da Dieu› ch’el stueva tgirar sco administratur da Dieu. Il pli tard uss sa chapiva l’Imperi sco ‹sontg›.

Sut Conrad II è il Reginavel da la Burgogna vegnì vitiers sco terza part impurtanta da l’Imperi. Quest svilup ha gia cumenzà sut Heinrich II. Il retg da la Burgogna Rudolf III n’aveva betg descendents. Perquai ha el designà ses nev Heinrich sco successur ed è sa mess sut la protecziun da l’Imperi. L’onn 1018 ha el schizunt surdà sia curuna ed il scepter a Heinrich.

Durant il domini da Conrad è l’idea sa sviluppada vinavant che l’Imperi e ses domini existian ed hajan vigur legala independentamain dal regent. Quai illustrescha l’enconuschenta ‹metafra dal bastiment› da Conrad e sia pretaisa d’integrar il reginavel da la Burgogna en l’Imperi – schegea ch’el sez dueva ertar la Burgogna e betg l’Imperi. Sut Conrad han ils ministerials cumenzà a furmar in agen stan da la noblezza inferiura cun surdar feuds a persunas betg libras. Impurtant per il svilup dal dretg en l’Imperi èn stadas las tentativas da Conrad da chatschar enavos las uschenumnadas sentenzias da Dieu. Quellas vegnivan duvradas en la part dal nord da l’Imperi sco med legal ed han stuì far plazza al dretg roman. 

Conrad ha bain cuntinuà la politica da baselgia da l’Imperi da ses antecessur, dentant cun damain vehemenza. El ha plitost giuditgà la baselgia tenor quai ch’ella pudeva far per l’Imperi. La gronda part dals uvestgs ed avats ch’el ha elegì eran umens da grond’intelligenza e spiritualitad. Il papa n’ha dentant betg giugà ina gronda rolla tar sias nominaziuns. Tut ensemen sa preschenta ses domini sco ‹grond’istorgia da success›. Quai ha probablamain er da far cun il fatg ch’el regiva durant in temp d’ina sort atmosfera da partenza generala ch’è sbuccada a la fin dal 11avel tschientaner en la refurma cluniacensa.

Heinrich III ha surprendì da ses bab Conrad in imperi consolidà; cuntrari a ses dus antecessurs n’ha el betg stuì acquistar sia pussanza cun cumbatter. Malgrà acziuns da guerra en Pologna ed Ungaria ha Heinrich mess gronda paisa sin la pasch a l’intern da l’Imperi. En il sid da la Frantscha è naschida l’idea d’ina pasch generala ch’è sa derasada enturn la mesadad dal 11avel tschientaner sur l’entir occident cristian. Cun quest’idea vulev’ins franar las faidas e las vendetgas ch’eran daventadas pli e pli in privel per il funcziunament da l’Imperi. Iniziant da quest moviment era il monachissem cluniacen. Almain durant ils firads cristians ils pli auts e durant ils dis sanctifitgads tras la passiun da Cristus (pia davent da la mesemna saira fin il glindesdi marvegl) dueva reger la ‹pasch da Dieu›.

Per ch’el survegnia l’approvaziun dals Gronds da l’Imperi tar l’elecziun da ses figl, ha Heinrich III stuì acceptar l’onn 1053 ina cundiziun ch’era fin lura dal tuttafatg nunenconuschenta. Ils Gronds levan mo sa suttametter al retg nov, sche Heinrich IV sa mussia sco regent adattà. Era sche la pussanza dals imperaturs sur la baselgia è stada cun Heinrich IV sin in punct culminant – el aveva decidì tgi che vegnia tschentà sin il sontg tron a Roma – vegn la bilantscha da ses domini plitost considerada sco negativa. In dals motivs è che l’Ungaria, ch’era avant anc feud da l’Imperi, è s’emancipada da quel. In ulteriur motiv èn ils cumplots encunter l’imperatur ch’han demonstrà la malcuntentientscha dals Gronds da l’Imperi da sa suttametter ad ina roialitad ferma.

Suenter la mort prematura da Heinrich III è ses figl Heinrich IV vegnì al tron, e quai gia sco mattet da sis onns. Sia mamma Agnes ha surpiglià per el la tutela fin ch’el ha accumplì l’onn 1065 ses 15avel anniversari. La consequenza è stada che la roialitad ha pers plaun a plaun pussanza e muntada. A Roma n’interessava l’opiniun dal futur imperatur gia tar la proxim’elecziun dal papa nagin pli. L’autur da las annalas da la claustra da Niederaltaich ha resumà la situaziun suandantamain: «Quels ch’eran preschents a la curt avevan mintgin quità mo da sasez e nagin instruiva il retg en quai ch’è bun e gist, uschia ch’igl ha dà grond dischurden en l’Imperi».

Per il status futur da la baselgia da l’Imperi è la Dispita d’investitura stada decisiva. I sa chapiva da sasez ch’ils regents roman-tudestgs occupavan da nov las sedias episcopalas vacantas en l’Imperi. Entras la flaivlezza da la roialitad durant la regenza da la mamma da Heinrich avevan il papa, ma er prinzis religius e profans empruvà da s’appropriar da possess e dretgs roials. Cura ch’ins è pli tard sa stentà da dar dapli valur a la pussanza roiala, ha quai natiralmain provocà protestas. Vulend Heinrich far valair ses agen candidat per la sedia episcopala da Milaun il zercladur da l’onn 1075, ha papa Gregor VII reagì immediat. Il december dal medem onn ha el excommunitgà il retg Heinrich e cunquai dispensà tut ils subdits da lur engirament da fidaivladad. Ils prinzis da l’Imperi han pretendì da Heinrich ch’el laschia schliar l’excommunicaziun fin il favrer da l’onn 1077, cas cuntrari n’al renconuschian els betg pli sco retg. Heinrich IV ha stuì sa suttametter ed ha umilià sasez faschond il viadi a Canossa legendar. Las posiziuns da pussanza eran sa midadas en il cuntrari; l’onn 1046 aveva Heinrich III anc derschà sur da trais papas, ussa dueva in papa derschar sur dal retg.

Il figl da Heinrich IV è sa mess cun agid dal papa cunter ses bab ed ha cuntanschì cun forza che quel ha abditgà l’onn 1105. Il nov retg Heinrich V è dentant vegnì renconuschì generalmain pir suenter la mort da Heinrich IV. Cura ch’el è stà segir d’avair questa renconuschientscha, è el sa mess encunter il papa ed ha cuntinuà cun la politica antipapala da ses bab. L’emprim ha el prosequì la Dispita d’investitura da ses bab encunter Roma ed ha cuntanschì l’onn 1122 en il Concordat da Worms in accumodament cun il papa en uffizi Kalixt II. Heinrich V, ch’aveva investì avant ils uvestgs da l’Imperi cun anè e fist, ha acceptà la pretaisa da la baselgia sin il dretg d’investitura. 

La schliaziun ch’ins aveva chattà era simpla e radicala. Ils refurmaturs da la baselgia avevan pretendì che las incumbensas religiusas dals uvestgs duajan vegnir separads da las incumbensas profanas ch’els avevan ademplì fin qua. Perquai duevan ils uvestgs returnar lur dretgs e privilegis ch’els avevan survegnì ils davos decennis da l’imperatur respectivamain dal retg. D’ina vart èn las obligaziuns dals uvestgs envers l’Imperi scrudadas cun quai, ma da l’autra vart er il dretg dal retg da pudair prender influenza tar la nominaziun dals uvestgs. Cunquai ch’ils uvestgs na vulevan betg desister da lur monopols fiscals profans, ha Heinrich sfurzà il papa d’approvar ina schliaziun da cumpromiss. L’elecziun dals uvestgs ed avats dueva bain vegnir tractada en preschientscha da delegads imperials. Il candidat elegì dueva dentant vegnir infeudà da l’imperatur cun il monopol fiscal pir suenter l’elecziun. Uschia han ins segirà la cuntinuitad da la baselgia imperiala; l’influenza da l’imperatur sin quella è dentant vegnida reducida considerablamain. 

Suenter la mort da Heinrich V l’onn 1125 è Lothar III vegnì elegì retg. Encunter quest’elecziun hai dà grond’opposiziun. Ils Staufers ch’avevan sustegnì Heinrich V avevan gì speranzas legitimas sin il titel da retg. L’opposiziun vers Lothar ed ils Guelfs che sustegnevan el ha cuzzà fin l’onn 1135. La rivalitad tranter Guelfs e Staufers è vegnida provotgada vinavant, cura ch’il Staufer Konrad è vegnì numnà retg l’onn 1138. Ses giavisch d’acquistar la curuna d’imperatur na dueva dentant betg ir en vigur. Era sia participaziun a la Segunda Cruschada n’ha betg gì success; el ha gia stuì returnar en l’Asia Minura. Persuenter al è reussida in’allianza cun l’imperatur bizantin Manuel I Komnenos encunter ils Normans.

Suenter che Konrad è mort l’onn 1152 è ses nev Friedrich, il duca da la Svevia, vegnì elegì retg. Friedrich, numnà ‹Barbarossa›, ha fatg ina politica resoluta ch’aveva la finamira da gudagnar enavos dretgs imperials en l’Italia. Per quest motiv ha el fatg sis campagnas militaras en il sid. L’onn 1155 è el vegnì encurunà sco imperatur. Curt suenter hai dà tensiuns cun il papa, perquai che Friedrich I n’ha betg realisà ina campagna militara encunter ils Normans en l’Italia Bassa ch’el fiss stà obligà da far tenor contract. Medemamain èn las relaziuns cun Bizanz s’agravadas. Era las citads suveranas da l’Italia dal Nord – oravant tut Milaun ch’era ina citad ritga e pussanta – han cumbattì las emprovas da Friedrich da rinforzar l’administraziun da l’Imperi en l’Italia. La finala è sa furmada l’uschenumnada Lia lumbarda ch’era tuttavia abla da tegnair pitg militarmain al Staufer. A medem temp avevi dà in’elecziun dal papa dispitaivla, en la quala papa Alexander III è vegnì elegì cun la maioritad da las vuschs. Friedrich n’ha l’emprim betg renconuschì il papa. Pir cura ch’el ha vis ch’ina acziun militara na pudeva betg avair success (l’onn 1167 aveva in’epidemia furià en l’armada imperiala avant Roma, l’onn 1176 è seguida la terrada da Friedrich en la Battaglia da Legnano) hai dà en la Pasch da Venezia l’onn 1177 ina cunvegna tranter l’imperatur ed il papa. Era las citads da l’Italia dal Nord èn s’accordadas cun l’imperatur, ma Friedrich n’ha per bler betg pudì cuntanscher tut sias finamiras. 

En l’Imperi era l’imperatur vegnì en ils fiers cun ses cusrin Heinrich, il pussant duca da la Saxonia e da la Baviera or da la chasa dals Guelfs. Insaquants onns avant eran els s’accordads communablamain. Uss aveva Heinrich dentant fatg cundiziuns avant che sa participar ad ina campagna militara en l’Italia, e Friedrich ha prendì quai per stgisa d’al privar da la pussanza. L’onn 1180 han ins instradà in process encunter Heinrich, destruì il ducadi da la Saxonia ed ultra da quai empitschnì la Baviera. Da quai ha dentant l’imperatur profità main ch’ils signurs territorials da l’Imperi.

L’imperatur è mort il zercladur da l’onn 1190 en l’Asia Minura durant ina cruschada. Ses successur è stà ses segund figl Heinrich VI. Lez era gia vegnì numnà l’onn 1186 entras ses bab "Caesar" e valeva dapi lura sco successur designà da Friedrich. L’onn da si’encurunaziun sco imperatur (1191) ha Heinrich empruvà da prender possess dal Reginavel dals Normans en l’Italia Bassa ed en Sicilia. Damai ch’el era maridà cun ina princessa normana e che la chasa Hauteville che regeva là era morta or en la lingia principala, ha el fatg pretaisas che n’èn l’emprim dentant betg stadas realisablas militarmain. Pir l’onn 1194 èsi reussì da conquistar l’Italia Bassa, nua che Heinrich è procedì cun brutalitad vers forzas da l’opposiziun. En Germania aveva Heinrich da sbatter cunter la resistenza dals Guelfs – l’onn 1196 ha ses plan d’introducir ina monarchia d’ierta fatg naufragi. Persuenter ha el fatg ina ‹politica da la Mar Mediterrana› ambiziusa cun detg bler success. La finamira da quella era forsa da conquistar la Terra sontga u schizunt in’offensiva encunter Bizanz. 

Suenter la mort prematura da Heinrich VI l’onn 1197 è la davosa emprova d’etablir en l’Imperi ina ferma pussanza centrala ida da l’aua giu. L’onn 1198 hai dà in’elecziun dubla: il mars è Philipp da la Svevia vegnì elegì a Mühlhausen/Thüringen ed il zercladur Otto IV a Cologna. Dus retgs stevan in encunter l’auter. Il figl da Heinrich, Friedrich II, era bain gia vegnì elegì retg l’onn 1196 en la vegliadetgna da dus onns, sias pretaisas han ins dentant ignorà. Tuttina è l’elecziun remartgabla. La dispita per il tron ha gì lieu durant ina fasa, en la quala igl è vegnì scrit si e reglà giuridicamain pli e pli bler. Sper las charplinas militaras è vegnida vitiers ina cumponenta giuridica. Da cas da precedenza han ins fatg cumprovas da l’atgna legitimitad ed ha adattà tradiziuns veglias a la situaziun actuala. Blers arguments e princips che duevan valair per las elecziuns da retgs futuras han ins formulà durant quest temp. Quest svilup ha culminà amez il 14avel tschientaner – suenter las experientschas da l’interregnum – en las fixaziuns da la Bulla d’aur. Suenter che Philipp era gia s’etablì per gronda part è el vegnì assassinà il zercladur 1208.

Friedrich II è viagià l’onn 1212 en Germania per far valair ses dretgs, ma il fatg ch’el è stà er suenter sia renconuschientscha mo paucs onns da ses temp da regenza en l’Imperi tudestg, ha puspè dà als prinzis dapli libertad d’agir. Friedrich ha concedì als prinzis mundans (en il ‹Statum in favorem principum›) ed als prinzis religius (en la ‹Confoederatio cum principibus ecclesiasticis›) vasts dretgs per ch’els elegian e renconuschian ses figl Heinrich sco retg tudestg-roman. Quests privilegis han furmà la basa legala, sin la quala ils prinzis han pudì schlargiar lur pussanza a suveranitads serradas. En il temp medieval tardiv duevan quests privilegis furmar la basa per il svilup da singuls stadis or dals territoris da l’Imperi. 

En l’Italia era Friedrich II, ch’aveva centralisà l’administraziun dal Reginavel sicilian tenor exempel bizantin, crudà en in conflict cun il papa e cun las citads situadas en il nord da l’Italia. En il decurs da la dispita è Friedrich, in um fitg cultivà, schizunt vegnì discredità sco anticrist. A la fin pareva Friedrich d’esser vegnì militarmain suren, ma lura è el mort ils 13 da december 1250. Gia l’onn 1245 aveva il papa destituì el sco imperatur.

En il temp medieval tardiv ha la pussanza centrala pers valur en consequenza dal declin dals Staufers e da l’interregnum fin il temp da Rudolf da Habsburg. La pussanza dals prinzis electurs è creschida, igl è dentant d’agiuntar che la pussanza centrala è adina stada plitost flaivla. L’expansiun franzosa en la zona da cunfin occidentala da l’Imperi ha gì per consequenza che la roialitad aveva pli e pli paucas pussaivladads da prender influenza en l’anteriur Reginavel da la Burgogna. Ina tendenza sumeglianta ma main ferma è sa mussada en l’Italia imperiala (pia oravant tut en la Lumbardia ed en la Toscana). Pir Heinrich VII ha pudì reanimar bufatgamain cun sia campagna militara (1310–1313) la politica d’Italia imperiala. Suenter Friedrich II è Heinrich er stà l’emprim retg roman-tudestg ch’ha cuntanschì la curuna imperiala. La politica d’Italia dals regents dal temp medieval tardiv è dentant restada entaifer cunfins considerablamain pli stretgs che quella da lur antecessurs dal temp autmedieval.

En lur politica d’Italia èn ils retgs danovamain vegnids en conflict cun ils papas che residiavan dapi l’onn 1309 ad Avignon. En questas dispitas, ch’èn oravant tut stadas intensivas durant il temp da Ludivic il Bavarais, ha surtut la dumonda da la pretaisa d’approvaziun tras ils papas giugà ina gronda rolla. En quel grà hai er dà debattas teoreticas davart la politica (cf. Wilhelm d’Ockham e Marsilius da Padua) e la finala èn ils prinzis electurs respectivamain il retg s’emancipads pli ferm dal papa. Quest’emancipaziun è s’exprimida l’onn 1338 en la Decleraziun da Rhense. 

Ils retgs dal temp medieval tardiv èn sa concentrads adina dapli sin la part tudestga da l’Imperi ed a medem temp èn els sa tegnids pli fitg ch’avant vi da lur pussanza da chasa. L’imperatur Karl IV pon ins prender sco exempel da model persuenter. Ad el èsi er reussì da s’accordar per gronda part cun il papa. Cun la Bulla d’aur (tudestg: "Goldene Bulle", latin: "Bulla Aurea") ha el stgaffì l’onn 1356 ina da las pli impurtantas ‹leschas da basa da l’Imperi›, en la quala ils dretgs dals prinzis electurs èn vegnids fixads definitivamain. Quests dretgs han signà la politica futura da l’Imperi a moda marcanta. La Bulla d’aur è restada en vigur fin che l’Imperi è vegnì schlià.

Durant il temp che Karl IV era a la testa da l’Imperi è la pesta – la ‹mort naira› – rutta or. En il decurs da l’epidemia è la populaziun sa reducida considerablamain, latiers hai dà pogroms cunter Gidieus. Quest temp è dentant er stà in fasa da fluriziun per la Hansa ch’è daventada ina pussanza gronda en l’Europa dal Nord.

Suenter la mort da Karl l’onn 1378 han ils Luxemburgais prest gì pers lur pussanza en l’Imperi, perquai ch’il cumplex da pussanza da chasa che Karl aveva stgaffì è ì en decadenza. Cunquai che ses figl Wenzel n’era apparentamain betg abel da manar l’Imperi, al ha ina gruppa da prinzis electurs destituì ils 20 d’avust 1400. Enstagl han ins elegì il cont palatin Ruprecht sco nov retg. Sia basa da pussanza e sias resursas eran dentant memia limitadas per pudair reger endretg. Engrevgiant è stà per el ch’ils Luxemburgais n’han betg acceptà la sperdita da l’onur roiala. Suenter la mort da Ruprecht l’onn 1410 è la finala Sigismund – e cun el il davos Luxemburgais – vegnì sin il tron.

Ultra da quai devi novs problems cun la baselgia, sco per exempel il Schisma da l’occident. Pir Sigismund ha pudì dismetter il schisma sa referind al conciliarissem. Cun la mort da Sigismund l’onn 1437 è la chasa luxemburgaisa morta or en lingia directa. Uss hai tutgà als Habsburgais da surpigliar l’onur roiala. Quella han els pudì defender bunamain senz’interrupziun fin la fin da l’Imperi. 

Istoriografs considereschan l’imperialitad dal reginavel durant il temp modern tempriv sco reorganisaziun e tuttavia betg sco reflex dal domini staufic dal temp autmedieval. Vers la segunda mesadad dal 15avel tschientaner era la discrepanza tranter la sontgadad pretaisa, la pretensiun da pussanza globala da l’Imperi e las pussaivladads realas da l’imperatur numnadamain daventada evidenta. Quai ha effectuà in moviment per la constituziun da l’Imperi che vuleva bain restituir las veglias ‹relaziuns intactas›, ma ch’ha la fin finala manà ad innovaziuns rigurusas.

Ils imperaturs habsburgais Friedrich III, Maximilian I e Karl V han puspè gì dapli renconuschientscha en lur funcziun d’imperatur, tras quai ch’ins ha collià l’uffizi fermamain cun la nova organisaziun da l’Imperi. Maximilian ha agì en il senn dal moviment da refurma, cura ch’el ha inizià l’onn 1495 ina refurma da l’Imperi vasta che prevediva ina pasch publica eterna (ina da las intenziuns las pli impurtantas dals aderents da la refurma) ed ina taglia per l’entir Imperi, l’uschenumnà cutrin public ("Gemeiner Pfennig"). Bain n’èsi betg reussì dal tuttafatg da realisar questas refurmas – da las instituziuns ch’èn naschidas da quest program èn mo ils novs circuls da l’Imperi e la Dretgira da chombra da l’Imperi stads da durada. Tuttina dueva la refurma furmar la basa per l’Imperi dal temp modern. L’Imperi ha numnadamain retschet in sistem da regulaziun in bun toc pli precis ch’avant ed ina structura instituziunala. Er la concordanza fixada tranter l’imperatur ed ils Stans da l’Imperi duevan influenzar il futur. E la finala è sa sviluppada durant quel temp la Dieta imperiala che dueva restar fin il davos il forum politic central da l’Imperi.

L’emprima mesadad dal 16avel tschientaner è stada marcada d’ulteriuras codificaziuns giuridicas e cun quai er d’ina ulteriura concentraziun da l’Imperi. Uschia han ins edì ils onns 1530 e 1548 urdens da polizia per l’Imperi e l’onn 1532 la Constitutio Criminalis Carolina. Da l’autra vart hai dà tras la refurmaziun da la baselgia in schisma, quai ch’ha natiralmain gì in effect pauc integrativ. Il fatg che singulas regiuns e singuls territoris han vieut il dies a la veglia baselgia romana ha mess l’Imperi – che pretendeva d’esser sontg – sin ina greva emprova.

L’Edict da Worms da l’onn 1521 ch’ha bandischà Martin Luther n’ha anc betg pussibilità ina politica amicabla vers la refurmaziun, er sche l’edict n’è betg vegnì resguardà en l’entir Imperi. Ma gia las decisiuns da la proxima Dieta imperiala èn s’allontanadas da questa direcziun. Ins ha formulà decisiuns da cumpromiss ambivalentas e nunexactas, quai ch’ha chaschunà novas dispitas giuridicas. Uschia ha per exempel la Dieta imperiala da Nürnberg declerà l’onn 1524 che tuts duajan suandar l’Edict da Worms, "so vil inen muglich sei". Ina schliaziun da pasch definitiva n’han ins dentant betg pudì chattar; il cuntrari è vegnì fatg in cumpromiss temporar suenter l’auter. 

Nagina da las duas partidas n’era cuntenta cun questa situaziun. La part evangelica n’aveva nagina segirezza giuridica ed ha vivì plirs onns en tema d’ina guerra da religiun. La vart catolica, particularmain l’imperatur Karl V, na vuleva betg acceptar in schisma en l’Imperi. L’emprim n’aveva el betg prendì serius il cas Luther e betg realisà sia muntada. El na vuleva betg acceptar questa situaziun, perquai ch’el veseva sasez – sco ils regents dal temp medieval – sco defensur da la suletta vaira baselgia. L’imperatur universal duvrava la baselgia universala. 

Suenter ditg targlinar ha Karl bandegià l’onn 1546 ils manaders da la Lia da Schmalkalden evangelica ed ha cumenzà cun l’execuziun militara. Questa charplina è entrada en l’istorgia sco Guerra da Schmalkalden dals onns 1547/48. Suenter la victoria da l’imperatur han ils prinzis protestants stuì acceptar a la Dieta imperiala ad Augsburg da l’onn 1548 l’uschenumnà Interim d’Augsburg. Quel als ha almain concedì il chalesch da laics e la lètg da reverendas. Che la guerra aveva anc gì ina buna fin per ils stans da l’Imperi protestants è stà d’attribuir al fatg che Karl n’ha betg mo gì finamiras sin il sectur da la politica da religiun. El avess er gugent abolì la constituziun da stans ed etablì quasi ina regenza centrala da l’imperatur. Encunter questas finamiras supplementaras han ils stans da l’Imperi catolics fatg resistenza, uschia ch’i n’è betg stà pussaivel da chattar ina schliaziun cuntentaivla da la dumonda da religiun. 

Las dispitas religiusas en l’Imperi faschevan part da la concepziun da Karl V ch’includeva in imperi habsburgais universal, ina "monarchia universalis". Quella cumpigliava la Spagna, ils territoris d’ierta austriacs ed il Sontg Imperi roman. I n’è dentant ni reussì ad el d’etablir in imperi d’ierta ni da laschar midar la curuna d’imperatur tranter la lingia austriaca e la lingia spagnola dals Habsburgais.

La Guerra da prinzis dal prinzi electur saxon Moritz da la Saxonia encunter Karl V ed il Contract da Passau ch’è sa resultà da quella l’onn 1552 èn stads emprims pass vers ina pasch da religiun duraivla en l’Imperi. Quests pass han lura er manà l’onn 1555 a la Pasch da religiun e da l’Imperi d’Augsburg. 

La Pasch d’Augsburg n’è dentant betg mo stada impurtanta sco pasch da religiun, mabain er per la constituziun, cunquai ch’ins ha stgaffì l’urden d’execuziun da l’Imperi. Igl era stà necessari d’introducir in tal pervi da la Segunda Guerra da marches en il territori francon (1552–1554). Il marches da Kulmbach Albrecht Alcibiades da Brandenburg-Kulmbach aveva extorcà daners e schizunt terren da differents territoris francons da l’Imperi. L’imperatur Karl V n’ha betg crititgà quai, mabain schizunt prendì Albrecht en ses servetsch e legitimà cun quai il fatg ch’Albrecht aveva rut la pasch publica eterna. Perquai ch’ils territoris pertutgads n’han betg acceptà che l’imperatur ha confirmà l’enguladitsch da lur terra, ha Albrecht devastà lur territori. En la part dal nord ha Moritz da la Saxonia furmà truppas per cumbatter Albrecht. Pia aveva in prinzi e betg l’imperatur inizià mesiras militaras cunter Albrecht. Ils 9 da fanadur 1553 hai dà la battaglia la pli sanguinusa dal temp da la refurmaziun en l’Imperi, la battaglia sper Sievershausen, tar la quala Moritz da la Saxonia è mort. 

Entras l’urden d’execuziun da l’Imperi ch’ins ha decidì sin la Dieta imperiala ad Augsburg l’onn 1555 è la pussanza imperiala vegnida reducida. En pli han ins francà il princip dals Stans da l’Imperi e federalisà l’intschess da l’Imperi. Ils circuls da l’Imperi ed ils stans da l’Imperi locals han survegnì ulteriurs pensums: els èn daventads responsabels per far valair las sentenzias e per metter a disposiziun ils assessurs da la Dretgira da chombra da l’Imperi. Ultra da quai han els survegnì, sper ils fatgs da munaida, ulteriurs pensums impurtants che l’imperatur aveva fin qua. Cunquai che l’imperatur n’era betg stà abel d’ademplir ina da sias pli impurtantas obligaziuns, numnadamain da mantegnair la pasch, han ils Stans da l’Imperi – ch’eran colliads en ils circuls da l’Imperi – surprendì quest pensum. 

Gist uschè impurtant sco l’urden d’execuziun è stada la pasch da religiun ch’ins ha proclamà ils 25 da settember 1555. Cun quella han ins desistì da l’idea che l’Imperi saja confessiunalmain unifitgà. Ils suverans han survegnì il dretg da decider davart la confessiun da lur subdits, quai ch’è vegnì resumà a moda pregnanta en la furmla "Cuius regio, eius religio" (‹Quel che regna, decida davart la religiun›). En ils territoris protestants han ils suverans obtegnì la giurisdicziun religiusa. Tras quai èn els daventads ina spezia da chaus spirituals da lur territori. Plinavant è vegnì fixà che stans da l’Imperi religius, pia archuvestgs, uvestgs e prelats imperials, avevan da restar catolics. Questas ed autras mesiras han bain schlià il problem da la religiun a moda paschaivla, han dentant er mussà che l’Imperi è sa dividì pli e pli e bloccà a vista mesauna las instituziuns da l’Imperi. 

Suenter la Dieta imperiala d’Augsburg ha l’imperatur Karl V demissiunà e surdà la pussanza a ses frar, il retg roman-tudestg Ferdinand I. La politica da Karl entaifer ed ordaifer l’Imperi aveva definitivamain fatg naufragi. Ferdinand ha puspè limità la pussanza da l’imperatur sin la Germania. Uschia al èsi reussì da colliar ils Stans da l’Imperi puspè pli stretgamain cun l’imperatur e da rinforzar quel. Perquai numn’ins Ferdinand savens il fundatur da l’Imperi tudestg dal temp modern. 

Fin l’onn 1580 è suandada en l’Imperi ina fasa senza pli grondas guerras. La Pasch da religiun ha stabilì la pasch, ed er las instituziuns sco ils circuls da l’Imperi e la Dretgira da chombra da l’Imperi èn daventads instruments effizients e renconuschids per segirar la pasch. Durant quest temp hai dentant dà l’uschenumnada confessiunalisaziun, quai vul dir che las trais confessiuns protestantissem, calvinissem e catolicissem èn sa distanziadas ina da l’autra ed èn sa consolidadas. En quest connex èn sa sviluppadas en ils territoris furmas da stadi modernas, quai ch’ha chaschunà a l’Imperi problems constituziunals. Las tensiuns èn creschidas talmain che las instituziuns da l’Imperi n’han betg pli pudì metter perina las confessiuns ed eran facticamain bloccadas a la fin dal 16avel tschientaner. Gia a partir da l’onn 1588 n’era la Dretgira da chombra da l’Imperi betg pli abla d’agir. 

L’entschatta dal 17avel tschientaner han ils stans protestants er refusà la Dretgira da cussegl da l’Imperi che vegniva represchentada sulettamain da l’imperatur catolic. La situaziun è escalada vinavant. A medem temp èn il collegi dals prinzis electurs ed ils circuls da l’Imperi sa dividids en gruppaziuns confessiunalas. Ina Dieta imperiala l’onn 1601 è ida da l’aua giu pervi da las differenzas tranter las partidas. Set onns pli tard han ins stuì terminar ina Dieta imperiala a Regensburg senza decisiuns, perquai che l’imperatur n’ha betg renconuschì il confess dal palatinat electur calvinist. Sinaquai han il palatinat ed auters stans protestants bandunà la Dieta imperiala. 

Perquai ch’il sistem da l’Imperi era per gronda part bloccà e la pasch probablamain periclitada, han sis prinzis protestants fundà ils 14 da matg 1608 l’Uniun protestanta. Ulteriurs prinzis e citads da l’Imperi èn s’associads pli tard a l’uniun. L’electurat da la Saxonia ed ils prinzis da la Germania dal Nord èn dentant stads davent. Per reagir sin l’uniun han citads e prinzis catolics fundà ils 10 da fanadur 1609 la Lia catolica. La lia vuleva mantegnair il sistem da l’Imperi d’enfin ussa e la surpaisa dal catolicissem. L’Imperi e sias instituziuns eran ussa bloccads dal tuttafatg ed inabels d’agir. 

La Defanestraziun da Prag ha lura mess en moviment la Guerra da trent’onns. L’emprim ha l’imperatur gì grond success militar ed ha empruvà da trair a niz quel politicamain per sia posiziun envers ils Stans da l’Imperi. Uschia ha l’imperatur Ferdinand II bandischà l’onn 1621 il retg da la Boemia Friedrich V sco prinzi electur e surdà l’onur d’eleger a Maximilian I da la Baviera. Malgrà il cumenzament da la guerra avevan tut ils prinzis electurs – er ils protestants – elegì ils 19 d’avust 1619 Ferdinand sco nov imperatur.

Ils 6 da mars da l’onn 1629 è vegnì decretà l’Edict da restituziun. Igl è stà il davos act da legislaziun d’impurtanza d’in imperatur en l’Imperi. Sco gia la bandegiada da Friedrich V è er quest document naschì da la pretensiun da pussanza da l’imperatur. L’edict pretendeva che la Pasch da l’Imperi d’Augsburg vegnia realisada tenor interpretaziun catolica. Lasuenter avevan tut ils chapitels catedrals, las claustras ed ils uvestgieus ch’ils suverans protestants avevan secularisà dapi il Contract da Passau da turnar als catolics. Quai avess per l’ina muntà la recatolisaziun da gronds territoris protestants. Per l’autra fiss la posiziun da pussanza da l’imperatur vegnida rinforzada considerablamain, perquai che dumondas da religiun vegnivan decididas fin qua communablamain da l’imperatur, dals Stans da l’Imperi e dals prinzis electurs. Cunter quest edict hai dà ina coaliziun surconfessiunala dals prinzis electurs. Els na vulevan betg acceptar che l’imperatur relaschia senza lur consentiment in edict talmain rigurus.

L’onn 1630 han ils prinzis electurs sut la direcziun dal nov prinzi electur catolic Maximilian I sfurzà l’imperatur da relaschar il generalissimus imperial Wallenstein e d’approvar in edict revedì. Il medem onn è la Svezia entrada en la guerra sin la vart dals stans da l’Imperi protestants. Suenter che las truppas imperialas eran stadas insaquants onns inferiuras als Svedais, èsi reussì a l’imperatur d’anc cuntanscher ina giada il suramaun cun gudagnar la Battaglia sper Nördlingen (1634). En la Pasch da Prag (1635) tranter l’imperatur e l’electurat da la Saxonia ha Ferdinand bain stuì suspender l’Edict da restituziun per quarant’onns. Ma facticamain è il chau da l’Imperi vegnì rinforzà tras questa pasch. Ins ha numnadamain schlià tut las allianzas dals Stans da l’Imperi (auter che la societad da cura) e concedì a l’imperatur il commando suprem sur l’armada da l’Imperi. Era ils protestants han acceptà quai. Il problem da religiun da l’Edict da restituziun han ins spustà per 40 onns, perquai che l’imperatur ed ils blers Stans da l’Imperi èn vegnids perina ch’igl haja prioritad da reconciliar politicamain l’Imperi, da stgatschar pussanzas estras e da finir la guerra.

Suenter che la Frantscha è entrada en la guerra per evitar ina ferma pussanza imperiala-habsburgaisa, hai puspè vesì ora mender per l’imperatur. Sin il pli tard uss è il "teutscher" Konfessionskrieg entaifer l’Imperi daventà in cumbat egemonial europeic. La guerra è pia ida vinavant, perquai ch’ils problems da confessiun e constituziun ch’ins aveva almain schlià provisoricamain en la Pasch da Prag avevan mo prioritad secundara per la Svezia e la Frantscha che sa chattavan sin territori da l’Imperi. Ultra da quai aveva quest contract da pasch mancos considerabels, uschia ch’er ils conflicts interns da l’Imperi han cuntinuà. 

A partir da l’onn 1641 han singuls stans da l’Imperi cumenzà a far cunvegnas da pasch separadas. En la maschaida da solidaritad confessiunala, politica d’allianzas tradiziunala e la situaziun da guerra actuala eri numnadamain strusch pli pussaivel d’organisar ina defensiun cumpletta da l’Imperi. Sco emprim stan da l’Imperi pli grond ha il prinzi electur da Brandenburg serrà ina tala cunvegna il matg 1641. El ha fatg la pasch cun la Svezia e relaschà si’armada. Quai n’era betg pussaivel tenor las fixaziuns da la Pasch da Prag, perquai che si’armada appartegneva a l’armada da l’Imperi. Tuttina èn auters stans da l’Imperi suandads l’exempel: l’electurat da la Saxonia ha fatg la pasch l’onn 1645 cun la Svezia e l’electurat da Magonza l’onn 1647 cun la Frantscha. 

Dapi l’onn 1637 era Ferdinand III en uffizi sco imperatur. Tar las tractativas da pasch a Münster ed Osnabrück che stevan avant porta vuleva el represchentar persul l’Imperi. Cunter sia voluntad han ins laschà participar a las tractativas ils Stans da l’Imperi ch’insistivan sin lur libertad e che vegnivan sustegnids da la Frantscha en questa dumonda. Questa dispita ch’ins ha numnà dumonda d’admissiun ha disfatg definitivamain il sistem da la Pasch da Prag cun la ferma posiziun da l’imperatur. Oriundamain vuleva Ferdinand mo sclerir las dumondas europeicas durant questas negoziaziuns vestfalicas e far la pasch cun la Frantscha e la Svezia. Ils problems da constituziun tudestgs vuleva el tractar pli tard a chaschun d’ina Dieta imperiala, nua ch’el avess pudì sa preschentar sco purtader da la pasch glorius. Sin questa Dieta imperiala avessan er las pussanzas estras gì pers nagut. 

Dal temp che l’Imperi è sa furmà cumpigliava ses territori circa 470 000 km². Il territori en il vest, ch’aveva appartegnì durant l’antica a l’Imperi roman, era populà in pau pli spess ch’ils territoris en l’ost. 

Gia enturn la mesadad dal 11avel tschientaner s’extendeva l’Imperi sur circa 800 000 fin 900 000 km² e dumbrava radund 8 fin 10 milliuns abitants. Sur l’entir temp autmedieval è la populaziun creschida a 12 fin 14 milliuns. Tras la pesta e la fugia da blers Gidieus en Pologna en il 14avel tschientaner hai dentant dà ina pulita reducziun da la populaziun. L’Imperi consistiva dapi l’onn 1032 dal "Regnum Francorum" (Reginavel dals Francs da l’ost; pli tard er numnà "Regnum Teutonicorum"), dal "Regnum Langobardorum" (u "Regnum Italicum", en l’Italia dal Nord e l’Italia Centrala dad oz) e dal Reginavel da la Burgogna. 

La furmaziun da stadis naziunals sco en Frantscha u en Engalterra ha stgaffì vers la fin dal temp medieval il basegn da posseder clers cunfins cun l’exteriur. Malgrà ch’ins crai d’enconuscher cunfins definids a moda precisa sin chartas modernas dal temp medieval, eran quai savens urs pli u main lads che sa cuvrivan. En quellas regiuns era la preschientscha dals regents dals singuls reginavels pli flaivla. Dapi il 16avel tschientaner pon ins da princip distinguer per ils territoris da l’Imperi ed ils auters stadis europeics ina surfatscha da stadi definida cleramain.

Il Sontg Imperi roman ha dentant cumpiglià durant l’entir temp modern territoris cun in stretg liom cun l’Imperi, zonas cun preschientscha flaivla da l’Imperi ed urs che na faschevan betg part dal sistem politic da l’Imperi, malgrà ch’ins als quintava tar l’Imperi. L’appartegnientscha a l’Imperi sa definiva plitost tras ils lioms da dretg feudal cun il retg respectivamain l’imperatur dal temp medieval e las consequenzas giuridicas che quests lioms avevan. La commembranza tar la corporaziun feudala ed il grad da la colliaziun da dretg feudal cun il regent eran darar clers.

Incontestads eran ils cunfins da l’Imperi en il nord sin fundament da la riva da la mar e per lung da l’Eider. Quels spartevan ils ducadis Holstein (ch’appartegneva a l’Imperi) e Schleswig (ch’era in feud dal Danemarc). En il sidost furmavan ils territoris ereditars dals Habsburgais il cunfin sut l’Enns, la Stiria, il Krain, il Tirol ed il chapitel catedral Trient. En il nordost appartegnevan la Pomarania e Brandenburg a l’Imperi. Il territori da l’Urden tudestg na tutgava tenor l’avis da blers istoriografs betg tar l’Imperi, malgrà ch’el era influenzà da la cultura tudestga e vegniva gia considerà l’onn 1226 (pia avant sia fundaziun) en la Bulla d’aur da Rimini sco feud imperial. I n’avess natiralmain betg fatg senn per l’imperatur da surdar privilegis a quest territori sch’el n’al avess betg considerà sco part da l’Imperi. Ultra da quai ha la Dieta imperiala d’Augsburg da l’onn 1530 declerà la Livonia sco commember da l’Imperi e snegà sur lung temp la transfurmaziun dal territori da l’Urden da la Prussia en in ducadi feudal polac. 

Il Reginavel da la Boemia vegn en general preschentà sin chartas sco part da l’Imperi. Quai constat uschè lunsch che la Boemia furmava territori feudal da l’imperatur ed il retg da la Boemia – il qual i deva dentant pir dapi il temp dals Staufers – era in dals prinzis electurs. La populaziun da la Boemia che discurriva per gronda part tschec na sa sentiva dentant betg sco part da l’Imperi. 

En il vest e sidvest da l’Imperi na datti strusch cunfins dispitads. Quai ves’ins fitg bain tar l’exempel da l’Ollanda. Da l’Ollanda habsburgaisa che cumpigliava pli u main il territori da la Belgia e da l’Ollanda dad oz han ins fatg tras il Contract burgognais da l’onn 1548 in territori cun preschientscha reducida da l’Imperi. Quai vul dir ch’ins al ha relaschà da la suveranitad giudiziala da l’Imperi, quai che n’ha dentant betg muntà ina relaschada definitiva da la corporaziun da l’Imperi. Suenter la Guerra da trent’onns il 1648 na consideravan las 13 provinzas ollandaisas sasezzas definitivamain betg pli sco part dal reginavel e nagin n’è s’opponì a quai.

La Frantscha ha pli u main schlià en il 16avel tschientaner or da la corporaziun da l’Imperi il chapitel catedral da Metz, Toul e Verdun ed a la fin dal 17avel e l’entschatta dal 18avel tschientaner en il rom da la ‹politica da reuniun› ulteriurs territoris en la Lorena che furmavan atgnamain stans dal reginavel. Latiers è vegnida l’annexiun da la citad da l’Imperi Strassburg l’onn 1681. In’armada da 40 000 umens ch’ins aveva tschentà si per liberar la citad n’ha betg pli pudì entrar en acziun, perquai ch’ins duvrava truppas per cumbatter ils Tircs davant Vienna. 

La Confederaziun svizra n’appartegneva de jure dapi l’onn 1648 betg pli a l’Imperi; ma gia dapi la Pasch da Basilea l’onn 1499 n’è la Confederaziun betg pli sa participada a la politica da l’Imperi. Tuttina na pon ins betg laschar valair la tesa che la Pasch da Basilea haja de facto muntà che la Confederaziun saja extrada da l’Imperi, perquai ch’ils lieus confederads sa chapivan vinavant sco part da l’Imperi. La Savoia en il sid da la Svizra appartegneva giuridicamain schizunt fin l’onn 1801 a l’Imperi. Quell’appartegnientscha era dentant gia daditg schluccada. 

Er sur ils territoris da l’Italia imperiala, pia il gronducadi da la Toscana, ils ducadis da Milaun, Mantua, Modena, Parma e Mirandola, pretendeva l’imperatur la suveranitad feudala. Quests territoris n’avevan betg il sentiment d’esser ‹tudestgs› e quai uschè pauc sco quai ch’els sa participavan a la politica da l’Imperi. Els na tiravan betg a niz ils dretgs d’in commember da l’Imperi, n’ademplivan dentant er betg las obligaziuns correspundentas. En general na considerav’ins tals territoris ch’ins numnava ‹lontans a l’Imperi› betg sco part da quel. 

En l’Imperi viveva ina populaziun ch’era etnicamain eterogena. Sper territoris da lingua tudestga devi er gruppas da populaziun d’autras linguas. En l’Imperi na vivevan betg mo Tudestgs cun dialect bass tudestg, dialect tudestg dal center e tudestg aut, mabain er umans cun linguas slavas e las linguas, da las qualas èn sa sviluppads il franzos e talian modern. 

Ma er ils territoris linguistics tudestgs sa distinguevan considerablamain in da l’auter pervi da differentas premissas istoricas. Suenter il temp da la migraziun dals pievels eran ils territoris en l’ost ch’èn daventads a la fin dal temp medieval tudestgs en emprima lingia populads da Slavs, ils territoris en il vest oravant tut da Germans. 

En il spazi dal vest dominà dals Germans devi surtut en il sid er influenzas dals Celts e da l’Imperi roman antic. Questas influenzas sa differenziavan da regiun tar regiun. En il decurs dal temp èn las differentas gruppas da populaziun sa maschadadas. Spezialmain eterogena era la maschaida etnica en il territori ch’aveva appartegnì a l’Imperi roman antic (en il sidvest dal Limes). Malgrà la migraziun da pievels germans devi qua per part influenzas etnicas da differentas regiuns da l’Imperi roman.

Las parts en l’ost dal territori linguistic tudestg èn pir daventadas plaun a plaun ina part da l’Imperi. Insaquantas han schizunt mai fatg part da l’Imperi (p.ex. la Prussia da l’Ost). Quests territoris ch’eran oriundamain quasi mo populads da glieud baltica èn per part vegnids germanisads tras colonists dals territoris dal vest. En ils blers territoris èn populaziuns balticas, slavas e germanas sa maschadadas cun il temp. 

Sur ils tschientaners è la maschaida da populaziun en il Sontg Imperi roman sa midada quasi d’in cuntin, per exempel tras immigraziun ed emigraziun sco er tras migraziuns entaifer ils cunfins da l’Imperi. Suenter la Guerra da trent’onns han ins en pli fatg per part ina politica da migraziun planisada (per exempel en Prussia) ch’ha manà ad in’immigraziun considerabla en ils territoris respectivs. 







</doc>
<doc id="8354" url="https://rm.wikipedia.org/wiki?curid=8354" title="Rösa da Luther">
Rösa da Luther

La rösa da Luther es il simbol religius ed il segn distinctiv da las baselgias luteranas sül muond inter e pel part eir da las baselgias refuormadas.
Martin Luther tilla ha dovrada sco sia vopna persunala e sco sagè in scrivond chartas.
Il purtret deriva oriundamaing d'üna fanestra da la baselgia dals augustiners a Wittenberg. 

Las culuors memoriseschan la mort da Gesu vi da la crusch (nair), l'amur soncha da Dieu (cotschen), la s-chettezza dal reginom da Dieu (alb), la nouva vita tras la resüstanza (verd), l'algrezcha e la spranza (blau) ed eternità divina (gelg d'or). 

La rösa da Luther exprima in tuots elemaints la tschertezza da salvamaint sco il minz da la cretta cristiana tenor la confessiun dal protestantissem.


</doc>
<doc id="8364" url="https://rm.wikipedia.org/wiki?curid=8364" title="Caracalla">
Caracalla

Caracalla (* 4 d'avrigl 188 a Lugdunum, ozendi Lyon; † 8 d'avrigl 217 en Mesopotamia) era dapi il 211 fin sia mort imperatur roman ("princeps"). Ses num uffizial sco imperatur era Marcus Aurelius Severus Antoninus. "Caracalla" (pli correct fiss "Caracallus") era in surnum ch'el ha retschet a partir dal 213 tenor in lung mantè cun capuza retic.

Enturn l'onn 200 s.Cr. ha el dà il dretg da burgais als Rets. Quest dretg da burgais, sco era l'uschènumnada Pax romana, in temp da pasch e da gronda prosperitad ecxonomioca en l'entir territori da l'Imperi roman han manà en la Rezia ad ina fitg ferma identificaziun cun l'imperi e la lingua latina. Ils Celts e Rets da la Rezia èn vegnids romanisads entaifer paucs tschientaners. Quest process ha manà a la naschientscha dal linguatg rumantsch.


</doc>
<doc id="8372" url="https://rm.wikipedia.org/wiki?curid=8372" title="Lingua tirca">
Lingua tirca

La lingua tirca (tirc: "Türkçe, Türk dili") è ina lingua altaica e la lingua uffiziala da la Tirchia e da la Cipra del nord.


</doc>
<doc id="8373" url="https://rm.wikipedia.org/wiki?curid=8373" title="Linguas frisas">
Linguas frisas

Il fris (fris dal vest "Frysk", fris dal nord p. ex. "Fresk" u "Frasch" – sco cumpromiss interdialectal era "friisk"; fris da Saterland "Fräisk") è ina gruppa da trais linguatgs che fan part dal rom nordgermanic dals linguatgs vestgermanics.
Ils trais linguatgs èn

Il fris da l'ost è mort or en quasi tut l'intschess anteriur, be la varietad da Saterland vegn anc discurrida da 1000 fin 2500 persunas en la vischnanca da Saterland, en la Saxonia Inferiura tudestga.


</doc>
<doc id="8379" url="https://rm.wikipedia.org/wiki?curid=8379" title="Mazzacra da Srebrenica">
Mazzacra da Srebrenica

La mazzacra da Srebrenica è in crim da guerra ch’è vegnì commess durant la Guerra da Bosnia. Da dretgiras da l’ONU vegnan ils schabetgs classifitgads sco genocid.

Il fanadur da l’onn 1995 èn vegnids mazzads en il conturn da Srebrenica fin 8000 Bosniacs, oravant tut giuvens ed umens en la vegliadetgna tranter 12 e 77 onns. La mazzacra è succedida sut la direcziun da Ratko Mladić, cumandant da l’armada da la Republica Srpska ("Vojska Republike Srpske", VRS). Er la polizia e paramilitars serbs èn stads involvids. Ils crims han durà plirs dis ed han gì lieu en numerus lieus en la vischinanza da Srebrenica. Millis e millis unfrendas èn vegnidas sepulidas en fossas communablas. Cun metter ils morts pliras giadas en autras fossas han ils delinquents empruvà durant las proximas emnas da dissimular l’act. 

Quests schabetgs vegnan considerads sco la pli gronda mazzacra ch’è vegnida commessa en Europa dapi la fin da la Segunda Guerra mundiala. Differents process han mussà ch’ils crims n’èn betg succedids spontanamain, mabain èn vegnids planisads e realisads sistematicamain. En las sentenzias cunter Radislav Krstić, Vidoje Blagojević e Dragan Jokić ha la Curt penala internaziunala per l’anteriura Jugoslavia a Den Haag (che furma il Tribunal per delinquents da guerra da l’ONU) giuditgà la mazzacra sco genocid. La fin favrer da l’onn 2007 ha era il Tribunal internaziunal titulà la mazzacra sco genocid.

En la Guerra da Bosnia hai dà conflicts militars tranter las unitads armadas dals Serbs bosniacs ed ils Bosniacs. Quests conflicts han gì lieu en la regiun da la Bosnia da l’Ost che cumpiglia era la citad da Srebrenica. La primavaira da l’onn 1992 èsi reussì al militar bosniac-serb da surpigliar la controlla da Srebrenica. La citad era populada da quel temp per bunamain trais quarts da Bosniacs. L’occupaziun dals Serbs bosniacs ha dentant mo cuzzà intginas emnas. L’entschatta matg 1992 han unitads militaras bosniacas sut la direcziun da Naser Orić reconquistà la citad. Las regiuns vischinas èn dentant restadas sut controlla dals Serbs bosniacs ch’han danovamain assedià Srebrenica. Las unitads bosniacas han sinaquai cumenzà cun cunteroffensivas ed attatgas sin vitgs serbs situads en il conturn da la citad che servivan als assediants sco basa. Enfin il schaner da l’onn 1993 èsi grategià als Bosniacs d’extender lur territori da controlla enturn Srebrenica a ca. 900 km². Tuttina n’èn els betg vegnids da rumper la bloccada.

En connex cun las attatgas e las cunteroffensivas han er las truppas bosniacas cumandadas da Naser Orić commess atrocitads cunter ils Serbs bosniacs. Las indicaziuns davart il dumber d’unfrendas varieschan. Ils ultims onns è vegnì discurrì en las medias serbas da 1000 fin 3000 victimas (per l’entir temp da guerra dal 1992 al 1995). La documentaziun da l’institut ollandais per la documentaziun da guerra suppona ch’i sajan morts sin il pli pauc 1000 civilists serbs. Il "Research and Documentation Center" a Sarajevo numna in dumber da 424 respectivamain 446 schuldads serbs e 119 civilists serbs.
La primavaira da l’onn 1993 è il militar bosniac-serb sa reorganisà sut Ratko Mladić. Fin il mars 1993 han las novas offensivas puspè reducì la zona d’influenza dals Bosniacs a circa 150 km². En consequenza da questas acziuns militaras èn Bosniacs or dal conturn da Srebrenica fugids en la citad ed han qua tras augmentà il dumber d’abitants a circa 50 000 fin 60 000. Per cumparegliaziun: l’onn 1991 dumbrava la populaziun anc circa 6000 persunas.

Dals 11 fin ils 13 da mars 1993 ha general Philippe Morillon, cumandant da las truppas da las Naziuns Unidas en la Bosnia (UNPROFOR), visità la citad fullanada. Las cundiziuns da viver a Srebrenica eran ordvart criticas. La furniziun d’aua da baiver ed il provediment cun forza electrica eran per gronda part interruts, las reservas da nutriment e medicaments eran fitg stgarsas ed il spazi d’abitar insuffizient. Avant sia partenza ha Morillon empermess publicamain che Srebrenica vegnia protegì da las Naziuns Unidas; l’ONU na laschia betg persuls ils abitants da la citad. 

Sut surveglianza da l’UNHCR èn vegnids evacuads il mars ed avrigl 1993 in pèr milli Bosniacs or da Srebrenica. La regenza bosniaca a Sarajevo ha protestà, perquai che questas mesiras favuriseschian or da lur perspectiva la politica da las purificaziuns etnicas en la Bosnia da l’Ost. Ils 13 d’avrigl 1993 han exponents dal militar bosniac-serb communitgà a represchentants da l’UNHCR ch’els attatgian Srebrenica, sch’ils Bosniacs na capituleschian betg entaifer dus dis.

Sco reacziun a questa smanatscha ha il Cussegl da segirezza da las Naziuns Unidas deliberà ils 16 d’avrigl 1993 la resoluziun 819. Cun quella ha l’ONU pretendì da tut las partidas da resguardar Srebrenica e ses conturn sco "safe area", sco zona da protecziun. Srebrenica na dastgia betg vegnir attatgà ed era nagin’auter ‹act malamiaivel› cunter la zona da protecziun dastgia succeder. Ils 18 d’avrigl èn ils emprims 170 schuldads da l’UNPROFOR, principalmain Canadais, arrivads a Srebrenica. Cun duas ulteriuras resoluziuns ha il Cussegl da segirezza suttastritgà il status da zona da protecziun da Srebrenica (ils 6 da matg 1993 cun la resoluziun 824 ed ils 4 da zercladur 1993 cun la resoluziun 836). La resoluziun 836 ha lubì als schuldads da l’UNPROFOR da far diever da l’arma per l’autodefensiun. Il mars 1994 è l’emprim battagliun ollandais, Dutchbat I, arrivà en la zona da protecziun da Srebrenica. Il fanadur dal medem onn è el vegnì remplazzà da Dutchbat II, il schaner 1995 è suandà Dutchbat III. 

La furma dal mandat e cun quai era l’armaziun da las chapellinas blauas èn stads puncts contestads da l’entschatta ennà. Ils stadis ch’han mess a disposiziun truppas han refusà da far diever da violenza militara cunter Serbs bosniacs. Els temevan per la segirtad da lur schuldads. Stadis che n’avevan naginas truppas al lieu han percunter favurisà pli e pli in schlargiament dal mandat; tenor lur puntg da vista avess era duì vegnir considerà il diever da violenza militara cunter l’armada da la Republica Srpska. Il mandat e l’armaziun minimala dals schuldads da l’UNPROFOR s’orientavan en mintga cas a missiuns per mantegnair la pasch e betg ad operaziuns cun la finamira da cuntanscher la pasch cun la forza. 

Suenter l’installaziun da la zona da protecziun enturn Srebrenica è suandada ina fasa da stabilitad relativa. Il dumber e la grevezza dals cumbats èn sa sminuids. Tuttina n’èsi betg reussì dal tuttafatg da pacifitgar la zona da protecziun e da proteger ils abitants. La demilitarisaziun da las unitads bosniacas è grategiada per part. Armas grondas èn vegnidas dadas giu cun excepziun d’intgins helicopters e bittaminas. Cunter in discharmament cumplet ch’avess er cumpiglià las armas ligeras èn ils Bosniacs dentant sa dustads. 

Las unitads bosniac-serbas da lur vart han refusà categoricamain la demilitarisaziun pretendida. Ellas èn restadas sin lur posts ed han smanatschà cuntinuadamain la zona da protecziun cun armas grevas. Ultra da quai ha l’armada bosniac-serba engrevgià e bloccà convois d’agid ch’eran previs per Srebrenica. Malgrà la stabilitad relativa è la situaziun da la populaziun en la zona da protecziun pia restada critica. 

Ils 14 da zercladur 1993 ha il secretari general da l’ONU, Boutros Boutros-Ghali, dumandà da l’ONU 34 000 schuldads per il mantegniment da la zona da protecziun. Il cussegl da segirezza ha dentant approvà quatter dis pli tard mo in schlargiament da las truppas per 7600 schuldads. En pli è quest augment pir stà terminà la stad 1994. L’opposiziun cunter metter a disposiziun ulteriurs contingents è resultada da quitads per la segirezza da las chapellinas blauas ed era da ponderaziuns da principi davart ils custs per talas missiuns da pasch. 

La primavaira da l’onn 1995 è la situaziun difficila da Srebrenica anc pegiurada. Las furmaziuns bosniac-serbas bloccavan adina dapli convois d’agid. Pertutgads eran tant ils fugitivs enserrads sco era ils schuldads da l’ONU che disponivan medemamain d’adina pli paucas provisiuns. Sche members da l’UNPROFOR bandunavan la zona da protecziun per organisar il refurniment da material e da victualias, impedivan unitads bosniac-serbas lur return. En questa maniera è il dumber da chapellinas blauas en la zona da protecziun sa reducì per bunamain in terz a ca. 450 fin 400 schuldads. 
En vista a quest svilup eran ils stadis ch’avevan gia delegà schuldads strusch pronts da metter a disposiziun ulteriuras truppas per la zona da protecziun. Er attatgas da la NATO sin posts da l’armada da la Republica Srpska na pareva betg dad esser ina resposta opportuna. La direcziun da l’ONU temeva che las unitads bosniac-serbas interpretassan talas attatgas or da l’aria sco acziun da guerra da l’ONU cunter la VRS. Ina tal’escalaziun da la situaziun avess muntà ch’era furniziuns umanitaras per la populaziun civila na fissan strusch pli stadas realisablas. La direcziun da l’ONU ha plinavant temì assagls cunter las unitads da l’UNPROFOR, quai ch’ils stadis ch’avevan delegà schuldads vulevan evitar per tut pretsch.

L’entschatta mars da l’onn 1995 ha Radovan Karadžić, il president da la Republica Srpska, decretà a l’armada bosniac-serba la ‹directiva 7›. En quella ha el pretendì operaziuns militaras che duevan chaschunar ina situaziun insupportabla e da cumplaina malsegirezza en la zona da protecziun. Quai è lura era succedì. Plirs appels instants dals enserrads d’avrir in corridor per furnir rauba d’agid èn stads invans. L’entschatta fanadur èn abitants da Srebrenica schizunt morts da la fom. Gia dapi il mars da l’onn 1995 han chapellinas blauas plinavant registrà preparaziuns da l’armada bosniac-serba per attatgas sin posts d’observaziun da l’ONU situads a l’ur da la zona da protecziun. 

L’entschatta fanadur da l’onn 1995 èn l’armada bosniac-serba ed ils paramilitars penetrads cun forza militara en la zona da protecziun. Ils 9 da fanadur eran els be pli in kilometer davent dal cunfin da la citad da Srebrenica. Las truppas bosniacas e las unitads da l’UNPROFOR han strusch fatg resistenza. Quai ha encuraschà Karadžić da laschar occupar la citad. 

En vista a quest’escalaziun ha il cumandant da las chapellinas blauas, Thomas Karremans, pretendì repetidamain sustegn or da l’aria. Dus aviuns da la NATO han bumbardà in char armà dals Serbs bosniacs e demolì quel. Immediat han ils Serbs bosniacs smanatschà ch’els assassineschian ils schuldads da l’UNPROFOR ch’eran internads sco ostagis. Plinavant sajettian els sistematicamain sin la massa da fugitivs chatschada ensemen. Sin quai han l’UNO e la NATO interrut tut las stentas d’impedir l’invasiun da las truppas bosniac-serbas.

Suenter che las unitads bosniac-serbas avevan surpiglià la controlla a Srebrenica, èn millis dals abitants bosniacs fugids en il nord da la zona da protecziun. La saira dals 11 da fanadur sa chattavan ca. 20 000 fin 25 000 fugitivs bosniacs a Potočari. Plirs millis eran enserrads en il territori da las chapellinas blauas, il rest è sa repartì sin fabricas vischinantas ed en la champagna. La gronda part dals fugitivs eran dunnas, uffants, impedids u persunas pli veglias.

Las cundiziuns a Potočari eran absolutamain caoticas. Ils 12 da fanadur era in di stitg e da chaliras; victualias ed aua eran strusch avant maun. Ils fugitivs han vis ed udì co ch’unitads bosniac-serbas han sajettà sin chasas vischinas. Era sin la massa da fugitivs a Potočari è vegnì sajettà intenziunadamain. En il decurs dal suentermezdi èn singuls schuldads bosniac-serbs s’infiltrads en la fulla da fugitivs per metter sut pressiun quels cun smanatschas massivas e violenza. Perditgas han raquintà da singuls assassinats che sajan gia vegnì commess ils 12 da fanadur. Ils fugitivs han tschiffà tema, starment e panica. 

Enten far notg è la situaziun anc vegnida mendra, perquai che schuldads bosniac-serbs han dà fieu a chasas e prada. Er il terrur è s’intensivà en il decurs da la saira e durant la notg. Tirs, sbratgs e ramurs inquietants rendevan impussibel da durmir. Pliras dunnas e mattas èn vegnidas violadas. Serbs bosniacs han piglià or da la fulla singuls fugitivs ed han manà davent els. Varsaquants èn sparids per adina. En vista a questa situaziun desperada èn intgins fugitivs sa suicidads. L’autra damaun èn las novas da las violaziuns e dals assassinats sa derasadas en la fulla dals fugitivs. 

Ils 12 e 13 da fanadur èn las dunnas, ils uffants ed ils vegls vegnids transportads da Potočari sin territori controllà dals bosniacs en la vischinanza da Kladanj. Ils bus ch’eran per part totalmain fullanads e surstgaudads vegnivan controllads da schuldads bosniac-serbs. Schebain che blers fugitivs na savevan betg nua ch’ils bus gievan, eran els leds da pudair fugir da las cundiziuns desastrusas a Potočari. Suenter il viadi en bus han ils fugitivs stuì traversar a pe la zona da plirs kilometers situada tranter las lingias fin ch’els èn arrivads a Kladanj. 
Ils schuldads ollandais han empruvà d’escortar ils bus. Quai è dentant be reussì tar l’emprim convoi. Unitads bosniac-serbas han impedì las chapellinas blauas da suandar ils proxims convois. Ils vehichels èn vegnids prendids davent a la schuldada da l’ONU cun forza. La saira dals 13 da fanadur na sa chattava betg in fugitiv bosniac pli a Potočari. Er en la citad da Srebrenica n’han ils schuldads da l’ONU chattà betg in bosniac viv sin lur turas da recognosziun. 

Dapi la damaun dals 12 da fanadur han las forzas bosniac-serbas entschet a separar umens da la fulla da fugitivs a Potočari. A dumondas da schuldads da las chapellinas blauas davart il motiv per las selecziuns han schuldads bosniac-serbs respundì ch’i tschertgian persunas ch’hajan commess crims da guerra. Ils umens èn vegnids tegnids en fermanza en ina fabrica da zinc ed en in bajetg cun num ‹Chas’alva›. Pli tard èn els vegnids transportads davent dapersai cun camiuns e bus spezials. Intgins dad els èn era gia vegnids assassinads al lieu, sco schuldads da l’ONU han rapportà.

Als umens restants ch’eran abels da prestar servetsch militar han ils schuldads bosniac-serbs scumandà l’auter di categoricamain d’entrar en ils bus destinads per Kladanj. La moda e maniera da las selecziuns e separaziuns èn stadas ordvart traumaticas, sco numerusas perditgas han rapportà en ils process a Den Haag. Sin via en direcziun da Kladanj èn ils bus che transportavan las dunnas, ils uffants ed ils attempads vegnids intercurids in’ulteriura giada per chattar tut ils umens. 

En vista a la crisa da fugitivs a Potočari han singuls Bosniacs gia gì la saira dals 11 da fanadur l’idea d’empruvar da fugir communablamain. Oravant tut umens giuvens temevan da vegnir assassinads en cas ch’els vegnissan en las griflas da las forzas bosniac-serbas. Perquai han umens ch’eran fisicamain abels da fugir furmà ina colonna che vegniva accumpagnada da commembers da la 28avla divisiun da l’armada da la Bosnia-Erzegovina. Igl era previs da rumper tras en il nord-vest e da marschar tras ils guauds en direcziun da la citad da Tuzla ch’era situada sin territori controllà dals Bosniacs. 

Il til è sa furmà en la vischinanza dals vitgs Jaglici e Šušnjari. Perditgas han stimà sia grondezza sin 10 000 fin 15 000 umens. Radund in terz dad els eran commembers da la 28avla divisiun. Las armas, la disciplina militara ed il trenament militar da questa divisiun eran miserabels. Unitads da la 28avla divisiun han furmà la testa da la colonna. Suenter èn suandads ils civilists maschadads cun schuldads. La fin ha furmà il battagliun independent da la 28avla divisiun. Intginas dunnas, uffants ed attempads han medemamain fatg part da la colonna (ed en pli tard vegnids manads davent en ils bus ch’eran sin via da Potočari en direcziun Kladanj). 

La notg dals 11 als 12 da fanadur è la colonna sa messa en moviment. Cura ch’ils fugitivs han empruvà la damaun da traversar ina via asfaltada en la vischinanza da Nova Kasaba han unitads militaras bosniac-serbas lantschà ina greva attatga d’artigliaria. Qua tras è la colonna vegnida dividida; be circa in terz ha pudì traversar la via. Durant l’entir di ed era da notg han unitads bosniac-serbas bumbardà la part bloccada dal til. Survivents han numnà l’attatga ina «chatscha d’umans». 

Il suentermezdi e la saira dals 12 da fanadur han unitads bosniac-serbas mess en fermanza ina gronda part da quels ch’appartegnevan a la davosa part dal til dals fugitivs. Per quest intent han els duvrà differentas tacticas. Repetidamain han las unitads bosniac-serbas sajettà en ils guauds cun armas da defensiun cunter aviuns ed autras armas grevas. En auters cas han els appellà als Bosniacs da capitular ed han empermess da tractar els sco praschuniers tenor las Convenziuns da Genevra. En pli han els duvrà material ed utensils da l’UNPROFOR (vehichels, chapellinas, gilets etc.) per far crair ils Bosniacs che schuldads da l’ONU u la Crusch cotschna sajan preschents per survegliar il tractament adequat dals praschuniers. Als fugitivs ch’eran sa suttamess han ils Serbs bosniacs engulà lur rauba persunala, en singuls cas èn praschuniers vegnids mazzads sin il lieu. Ils pli blers praschuniers han las unitads bosniac-serbas fatg ils 13 da fanadur. Plirs millis Bosniacs èn vegnids tegnids en fermanza sin in terren en la vischinanza da Sandici e sin la plazza da ballape da Nova Kasaba. 

La testa da la colonna da marschar ch’aveva traversà la via ha l’emprim spetgà e guardà tge che succedia cun ils fugitivs restads enavos. Il bumbardament intensiv da la segunda gruppa ha cuzzà fin la notg dals 12 da fanadur, uschia che la testa da la colonna ha pers la speranza ch’il rest possia suandar. Ils 13 da fanadur ha la testa da la colonna cuntinuà ses marsch en direcziun nord-vest. Era ella è arrivada en davosnodas ed ha gì grondas sperditas. Ils 15 da fanadur n’è l’emprima emprova da rumper tras en territori controllà dals Bosniacs betg reussida. Quai è pir gartegià il proxim di cun agid d’unitads da l’armada da la Bosnia-Erzegovina ch’èn vegnidas manadas natiers da Tuzla per avrir in corridor als fugitivs. 

Ils umens bosniacs ch’eran vegnids separads a Potočari dals ulteriurs fugitivs èn vegnids transportads a Bratunac. Pli tard èn vegnids vitiers ils umens da la colonna da marschar ch’eran daventads praschuniers. Bratunac sa chattava ordaifer la zona da protecziun da l’UNPROFOR. Per l’internaziun dals umens ha il militar bosniac-serb duvrà differents edifizis sco in grond negozi bandunà ed ina scola veglia, ma era ils bus e camiuns ch’avevan transportà ils praschuniers a Bratunac. La notg èn singuls umens vegnids clamads giuadora. Perditgas han udì sbratgs da dolur e fieu d’arma. La fermada provisorica a Bratunac ha cuzzà in fin trais dis.

Uschespert ch’ils bus ch’avevan transportà ils ulteriurs fugitivs en direcziun dal territori controllà dals Bosniacs èn stads a disposiziun, èn ils praschuniers vegnids transportads vinavant als lieus d’execuziun. Ils blers Bosniacs èn vegnids mazzads a partir dals 13 da fanadur en la regiun situada en il nord da Srebrenica, e quai en furma d’execuziuns da massa planisadas e realisadas minuziusamain. Praschuniers che n’èn betg vegnids mazzads ils 13 da fanadur èn vegnids transportads en il nord da Bratunac. Là han gì lieu execuziuns da massa extendidas tranter ils 14 ed ils 17 da fanadur. 

Las bleras execuziuns da massa èn succedidas tenor in muster unitar. L’emprim èn las victimas vegnidas internadas en chasas da scola betg occupadas u en magasins. Là n’han ellas survegnì ni nutriment ni bavrondas. Suenter intginas uras èn bus e camiuns vegnids davant porta ed han transportà ils praschuniers a la plazza tschernida per l’execuziun, normalmain in lieu allontanà. En intgins cas hai dà ulteriuras mesiras per minimar eventualas resistenzas. En tals cas èn vegnids faschads ils egls e liads las chanvellas davos il dies. Cura ch’ils bus e camiuns èn arrivads als lieus d’execuziun, han ils praschuniers stuì star en retscha ed èn vegnids sajettads. Quels ch’han survivì las salvas èn vegnids mazzads cun ulteriurs tirs. Suenter l’execuziun, mintgatant gia durant las fisiladas, èn cumparids chavaterras per sepulir las baras. Las fossas communablas èn vegnidas chavadas gist là nua ch’ils morts giaschevan ubain en la proxima vischinanza.

Fin l’onn 2001 han experts forensics identifitgà en tut 21 fossas cun victimas che derivan cumprovadamain da la mazzacra da Srebrenica. 14 da questas fossas communablas èn uschenumnadas fossas communablas primaras. En questas fossas èn ils morts vegnids sepulids directamain suenter las execuziuns. Da quellas 14 fossas èn otg vegnidas destruidas pli tard: las baras èn vegnidas allontanadas e sutterradas danovamain en in auter lieu. Savens sa chattavan questas fossas communablas secundaras en regiuns pli distantas. Las stentas da metter las baras en autras fossas èn vegnidas fatgas perquai ch’ils delinquents bosniac-serbs vulevan zuppentar las mazzacras. En la sentenzia cunter Krstić vegnan menziunadas 18 ulteriuras fossas communablas che stattan en relaziun cun la mazzacra; quellas pon vegnir examinadas suenter la fin dals process. Dapi la fin da la guerra da la Bosnia èn vegnidas exhumadas las restanzas da circa 8000 victimas. Circa 3200 baras han ins pudì identifitgar cun num.

Immediat suenter la crudada da la zona da protecziun da Srebrenica ha la Tirchia crititgà vehementamain l’ONU. L’invasiun saja ina schlaffada per il Cussegl da segirezza e l’ONU haja pers tut sia credibladad. Las emnas suenter l’invasiun da las truppas bosniac-serbas hai dà en Tirchia numerus rapports da gasetta critics e protestas en la publicitad accumpagnadas da demonstraziuns e da collectas per fugitivs. 

Paucs dis suenter che las unitads bosniac-serbas avevan conquistà Srebrenica, ha er il president franzos Jacques Chirac pretendì che la zona da protecziun vegnia reconquistada. A nivel internaziunal è questa pretensiun dentant be vegnida valitada sco gest simbolic da resolutadad posteriura; alliads per quest’idea n’ha Chirac betg chattà. 

Ils 24 da fanadur 1995 ha l’incumbensà per ils dretgs umans da l’ONU, Tadeusz Mazowiecki, concludì ina retschertga dad in’emna davart il cas da Srebrenica. El ha declerà che 7000 da 40 000 abitants da l’enclava sajan sco ch’i paria ‹sparids›. Suenter ch’era la zona da protecziun da Žepa era crudada, è el sa retratg ils 27 da fanadur da ses uffizi. 

Durant la segunda mesadad dal fanadur hai dà emprimas famas davart la mazzacra. Questas novitads èn sa cumprovadas suenter ch’ils paucs survivents da la mazzacra avevan cuntanschì territori controllà dals Bosniacs. Er testimonianzas da schuldads ollandais da las chapellinas blauas han mussà en la medema direcziun. 

Ils 10 d’avust ha l’ambassadura americana da l’ONU Madeleine Albright mussà al Cussegl da segirezza fotografias fatgas da satellits ch’han fatg allusiun ad atrocitads commessas en la vischinanza da Srebrenica. Circa trais mais pli tard, ils 18 da november 1995, è vegnì purtà plant cunter Mladić e Karadžić avant il Tribunal per delinquents da guerra da l’ONU. L’accusaziun pervia dals crims da Srebrenica era gia il segund plant cunter ils manaders politics e militars dals Serbs bosniacs; l’emprim era vegnì inoltrà ils 25 da fanadur per crims ch’avevan gì lieu avant la mazzacra da Srebrenica. Il december 1995 ha er la Conferenza dals ministers per l’exteriur dals stadis islamics sentenzià ils acts dals Serbs bosniacs e discurrì d’in genocid. 

L’avrigl da l’onn 1996 ha ina cumissiun da retschertga da la dretgira da Den Haag examinà per l’emprima giada lieus d’execuziun e fossas communablas. L’emprima fossa communabla è vegnida averta il fanadur 1996. Pervia dal grond dumber da morts, da lieus da delict e da fossas communablas sa tiran las examinaziuns forensicas a la lunga e cuzzan fin oz. Plinavant engrevgeschan las emprovas extendidas da zuppentar il crim la lavur dals criminalists e medis forensics. 
Ils 15 da november 1999 ha il secretari general da l’ONU Kofi Annan preschentà in rapport davart la crudada da la zona da protecziun da Srebrenica. Quest rapport ha tranter auter crititgà cleramain las prestaziuns falladas da las instituziuns da l’ONU. Ensemen cun la valitaziun autocritica da l’agir da l’ONU en connex cun il genocid da Ruanda (avrigl fin fanadur 1994) avess quest rapport duì contribuir ad ina nov’orientaziun da las missiuns da pasch da l’ONU. 

Il zercladur 2004 han represchentants da la Republica Srpska concedì che la polizia ed il militar bosniac-serb saja responsabel per la mazzacra da Srebrenica. A medem temp han els scuvrì ulteriuras fossas communablas che n’eran betg enconuschentas fin lura. Il november da l’onn 2004 è la regenza da la Republica Srpska s’exculpada per l’emprima giada per la violaziun dals dretgs umans succedida en la regiun da Srebrenica il fanadur da l’onn 1995. 

Ils 2 da zercladur 2005 han ils accusaders preschentà en il process cunter l’anteriur president dal stadi jugoslav Slobodan Milošević in video che mussa l’execuziun da quatter giuvens minorens e da dus umens giuvens. La registraziun para d’esser vegnida fatga en la regiun da Srebrenica, damai ch’ils delinquents fan part da l’unitad speziala serba "Skorpijoni" (scorpiun). Curt suenter han differents emetturs da televisiun serbs emess quests maletgs. Il video ha provocà ina discussiun intensiva davart il crim che n’era strusch vegnì tematisà avant en la publicitad serba. Il primminister serb Vojislav Koštunica ha discurrì d’«in crim brutal, vargugnus e senza perdun» cunter civilists. Curt suenter l’emissiun ha la polizia arrestà intgins delinquents presumtivs. Era en medias dal vest è vegnì rapportà davart quest video e davart las reacziuns en Serbia. Ils 10 d’avrigl 2007 ha ina dretgira serba sentenzià quatter delinquents a lungs chastis d’arrest, in tschintgavel accusà è vegnì declerà per nunculpant. L’entschatta october da l’onn 2005 ha ina gruppa da lavur speziala da la regenza bosniac-serba preschentà al Tribunal per delinquents da guerra da l’ONU ina glista da circa 19 500 schuldads che pudessan esser stadas participads a la mazzacra en ina moda u l’autra.

L’agir da las chapellinas blauas è vegnì analisà a moda intensiva. Uschia datti per exempel en il rapport da l’ONU davart ils schabetgs a Srebrenica in chapitel che tracta questa tematica. Era il parlament franzos ha creà tschintg onns e mez suenter la crudada da l’enclava ina cumissiun d’examinaziun ch’ha preschentà il november 2001 in rapport davart questa dumonda. 

Oravant tut en l’Ollanda vegn debattà fin oz, schebain ils schuldads da l’ONU avessan pudì agir auter. Questa debatta sa basa sin in’entira retscha da retschertgas pli grondas ch’èn vegnidas fatgas davart la crudada da la zona da protecziun ed il cumportament dal Dutchbat. 

Las valitaziuns èn fitg differentas. Critichers rinfatschan a las chapellinas blauas ollandaisas ch’ellas sajan per part vegnidas a savair da la mazzacra ed hajan tolerà ella cun betg intervegnir. En quest connex vegn era discurrì da cumplicitad per in crim da guerra. Quests critichers constateschan in agir fallà dal battagliun ollandais sco er emprovas da vart da militars e politichers ollandais da zuppentar la disditga.

Autras posiziuns fan valair ch’ils schuldads na savevan strusch da l’orrur, perquai ch’unitads dals Serbs bosniacs hajan impedì sistematicamain talas observaziuns. Schebain ch’els hajan dumandà pliras giadas n’hajan ils schuldads da l’ONU ultra da quai betg survegnì il sustegn or da l’aria che fiss stà necessari per proteger l’enclava e lur atgna segirtad. Il Dutchbat saja plinavant vegnì incumbensà da la politica ollandaisa ed internaziunala cun la protecziun dals Bosniacs senza avair a disposiziun ils meds adequats. Il pensum saja stà ina «mission impossible». 

Da l’autra vart èn da menziunar maletgs plain simbolica che relativeschan per part l’innocenza da las chapellinas blauas. Da quels fa part la fotografia che mussa Ratko Mladić ed il cumandant ollandais Thomas Karremans la saira dals 12 da fanadur 1995 durant ch’els baivan ensemen in magiel. Registraziuns da video mussan plinavant schuldads dal Dutchbat che fan festa e sautan a Zagreb curt temp suenter lur retratga da Srebrenica. Era la demissiun da la regenza ollandaisa sut Wim Kok paucs dis suenter la publicaziun d’in studi extendì davart Srebrenica è vegnida interpretada sco simbol da surpigliar la responsabladad politica set onns suenter ils schabetgs. 
Ils 4 da december 2006 ha la regenza ollandaisa onurà demonstrativamain radund 500 schuldads ch’eran stads staziunads l’onn 1995 en la regiun da Srebrenica. Els hajan gì da lez temp in’«incumbensa extraordinariamain greva», uschia il minister da la defensiun Henk Kamp. Encunter quest’onuraziun ha la Bosnia ed Erzegovina protestà sin nivel diplomatic. Confamigliars da victimas da la mazzacra e survivents da Srebrenica han discurrì a chaschun da manifestaziuns da protesta d’ina «medaglia da genocid». Era la Societad per ils pievels periclitads è sa participada a Sarajevo a la demonstraziun cunter l’onuraziun ed ha pretendì en ina brev averta ina perstgisa tar ils survivents.

Pervia da la mazzacra da Srebrenica è in’entira retscha da persunas vegnida accusada avant il Tribunal per delinquents da guerra da l’ONU. Ils process cunter Dražen Erdemović, Radislav Krstić, Dragan Obrenović, Vidoje Blagojević e Dragan Jokić èn terminads. Tut ils accusads èn vegnids sentenziads. En bleras sentenzias, tranter auter cunter Krstić, Blagojević e Jokić, vegnan ils schabetgs classifitgads sco genocid. Ils 10 da zercladur 2010 èn plinavant Vujadin Popović e Ljubiša Beara vegnids sentenziads a paina da praschun per vita duranta, er els pervia da genocid. Drago Nikolić è vegnì sentenzia a 35 onns arrest pervia da cumplicitad. Quatter ulteriurs accusads èn vegnids sentenziads a chastis da tschintg fin 19 onns.

Suenter esser stà plirs onns en fugia, ha Radovan Karadžić pudì vegnir tschiffà ils 18 da fanadur 2008. Ratko Mladić che vala sco responsabel principal per la mazzacra è vegnì arrestà ils 26 da matg 2011. Domadus èn vegnids transferids a Den Haag. Er il process cunter Azdravko Tolimir, in dals set substituts da Mladić, dura anc e duai esser terminà l’october 2012.

L’onn 2006 ha la Bosnia-Erzegovina accusà ses stadi vischin, la Serbia, avant il Tribunal internaziunal. La Serbia saja responsabla per il genocid e stoppia perquai pajar indemnisaziuns. Il Tribunal internaziunal n’ha dentant betg fatg valair quest plant. La Serbia na saja betg responsabla directamain per ils crims; ella stoppia dentant acceptar ina cunresponsabladad indirecta per ils schabetgs, perquai ch’ella n’haja betg fatg tut il pussaivel per evitar crims da guerra e genocid. En sia sentenzia ha il Tribunal internaziunal medemamain classifitgà la mazzacra da Srebrenica sco genocid e confermà uschia las sentenzias pronunziadas dal Tribunal per delinquents da guerra.
Bunamain 8000 confamigliars da las victimas da la mazzacra èn s’organisads en ina gruppa ch’è enconuschenta sut il num ‹Mammas da Srebrenica›. Ils 4 da zercladur 2007 ha quest’associaziun da victimas purtà plant avant il Tribunal suprem da l’Ollanda a Den Haag cunter il stadi ollandais e las Naziuns Unidas. Tenor l’opiniun dals confamigliars da las victimas n’han ni las chapellinas blauas ollandaisas ni las Naziuns Unidas prendì mesiras suffizientas per proteger ils umans en la zona da protecziun da l’ONU. En sia sentenzia dals 10 da fanadur 2008 ha la dretgira dentant concedì immunitad a las Naziuns Unidas. Questa protecziun cunter mintga persecuziun giudiziala resultia da disposiziuns dal dretg internaziunal. Dretgiras statalas na possian perquai betg s’occupar d’accusaziuns cunter l’ONU. Ils advocats da las ‹Mammas da Srebrenica› han annunzià appellaziun cunter la decisiun. Il settember 2008 ha la dretgira er refusà l’accusaziun cunter il stadi ollandais. Quel na possia betg vegnir atgisà per fatgs che schuldads ollandais hajan fatg u tralaschà da far cura ch’els sajan stads suttamess al commando da l’ONU. Cunter questa sentenzia han ils confamigliars da las victimas medemamain annunzià appellaziun. 

L’onn 2005 ha la procura publica da la Grezia cumenzà cun retschertgas davart la dumonda, tge mercenaris grecs ch’hajan fatg part da truppas bosniac-serbas ch’han invas Srebrenica e sch’els sajan er stads participads a la mazzacra. I vegn suspectà ch’els hajan fatg part dal corp Drina. Resultats concrets n’èn anc betg avant maun.

En bleras medias serbas è la mazzacra da Srebrenica vegnida snegada sur lung temp. Era en ulteriuras medias da print e publicaziuns online è magari vegnì pretendì ch’ils schabetgs n’hajan betg gì lieu u ch’els sajan vegnids descrits en moda sfalsifitganta.
La noziun genocid sco denominaziun dals schabetgs vegn per part refusada perquai che be persunas masculinas sajan daventadas victimas da la mazzacra. En la sentenzia giudiziala cunter Radislav Krstić vegn dentant accentuà ch’ils murdraretschs sistematics da la populaziun masculina hajan gì in’influenza catastrofala sin las famiglias bosniacas. Quellas sajan organisadas a moda patriarcala, uschia che la mazzacra haja destruì la structura sociala da l’entira gruppa etnica.
Magari vegn er il dumber total dals Bosniacs mazzads relativà. Enstagl da 7000 fin 8000 victimas stoppian ins partir d’in dumber bler pli bass. Quai vegn motivà cun la pretaisa che 3000 persunas sparidas e ‹mortas› sajan puspè cumparidas l’onn 1996 en registers d’elecziuns. En la procedura giudiziala cunter Radislav Krstić è dentant vegnì constatà che questa pretaisa, ch’era gia vegnida fatga l’onn 1997 da Radovan Karadžić, na correspundia betg als fatgs. Ils critichers accentueschan ch’ils auts dumbers da victimas hajan be l’intent da demunisar la vart serba. Uschia veglian ins deviar dals crims commess cunter Serbs en la regiun da Srebrenica sezza u tar autras occasiuns, sco durant l’operaziun "Oluja" (croat: assagl). 

Intgins dals auturs sceptics na snegan bain betg las singulas mazzacras, ma accentueschan che quellas na sajan betg succedidas cun cleras intenziuns ed a moda sistematica. Responsablas per ils acts sajan be «unitads serbas ch’han sblundregià. Blers schuldads derivavan da la regiun da Srebrenica e vulevan vinditgar la mort da parents ch’eran vegnids mazzads gia pli baud durant attatgas da muslims». Ils mussaments per la planisaziun e la realisaziun sistematica dals crims èn dentant documentads en ils process ch’han gì lieu avant il Tribunal per delinquents da guerra da l’ONU. 




</doc>
<doc id="8404" url="https://rm.wikipedia.org/wiki?curid=8404" title="C.A. Turicia">
C.A. Turicia

La CA Turicia ei ina corporaziun academica a Turitg ed ina secziun dalla Societad da students svizzers (SSS) ch'ei vegnida fundada 1860. Ella ei commembra dalla "ligia dallas corporaziuns academicas cun comment". Ella ei la pli veglia corporaziun academica en svizra dalla SSS.

La Turicia ei ina uniun tenor il cudisch civil svizzer (CCS) a Turitg. Ella promova l'amicezia denter ils commember. Sin il fundament d'il cristianissem s'engascha ella per stadi e societad en regurdientscha vid nossa historia ed en responsabladad per l'ierta dalla baselgia catholica.

Egl onn 1860 han in student dall'ETH e quater students dalla medischina fundau la "secziun Turitg" dalla societad da students svizzers. Igl emprem president, Fintan Bärlocher, han ins tschentau ils 11 da november 1861. L'entschatta havevan ins denton entgins problems sil plaz Turitg. Sco uniun catolica deva ei certas confrontaziuns culla populaziun protestanta. Da quei temps deva ei aunc neginas autras uniuns universitaras catolicas en svizra. Aschia haveva la secziun Turitg mo il sustegn d‘uniuns digl exteriur e da scolas medias.

La stad 1883 ha il senat dall’universtad renconuschiu la secziun sco "Uniun catolica univeristara Turicia". Naven dils 8 da december 1885 han ils commembers purtau las colurs tgietschen-alv-verd e la capetscha cotschna ella publicitad. Alla radunonza generala 1886 a Sursee ei la "ligia da treis" che semetta ensemen dallas corporaziuns academicas Rauracia, Burgundia e Turicia vegnida fundada. Ellas ein s'engaschai per ina rigurusa interpretaziun dalla veta ellas secziuns.

Igl emprem da mars 1887 ei l'uniun dils commembers vegls vegnida fundada sut la direcziun dil prèr Reichlin. Ils proxims onns ein ils commembers era s'engaschai ella polticia svizra ed ell'economia. Per exempel il fundatur dalla nova gasetta turitgesa e dalla PCD, Dr. Gregor Baumberger, igl emprem president dalla PCD, Dr. Conrad Bürgi, ils cussegliers cantunals, Adalbert Wirz e Josef Düring ni pli tard il cusseglier federal Philip Etter eran commembers dalla Turicia.

Cull'entrada el vegnavel tschentaner, 1903, ei la secunda bandiera dalla Turicia vegnida benedida. Medemamein naven da quei onn ei la devisa dall'uniun Turicia "in fide firmitas". Las colurs ein vegnidas midadas sin oransch-alv-verd. Sin fundament da quellas midadas e dil giubileum da 50 onns ei l'amicizia denter ils commembers vegnida rinforzada.

Il diember da commembers ei carschius entochen 1912 sin varga 60 persunas. Quei era denton memia bia per in'uniun ed ins ha fundau la nova corporaziun academica cun comment "Kyburger" cun las colurs rosa-alv-verd. L'uniun da commembers vegls ei buc vegnida spartgida, denton deva ei entgins disputs denter las duas secziuns, aschia ch'ins ha spartgiu l'uniun 1944.

La Turicia era naven dall'entschatta padrin da quell'uniun. Pli tard han ils commembers dalla Turicia aunc gidau tier la fundaziu dad autras uniuns, numnadamein: "Turania", "Struthonia", "Lepontia", "Romania Turicensis", "Bodania", "Corona Sangalensis", "Corvina" e "Desertina".

Egl onn 1942 ha la Turicia fundau ensemen cun las corporaziuns academicas "Rauracia", "Burgundia", "Alemania", "Kyburger", "Bodania" e "Neu Romania" la "Ligia dallas corporaziuns academicas cun comment", il schinumnau "bloc", che semetta en per las veglias tradiziuns da students. Denton ei la Turicia gia egl onn 1951, suenter dispettas pervia dina candidatura per il comité central, extrada ord quella ligia.

1964 han ils commembers cumprau ina casa a Turitg. Quella dueva dar albiert a turicers e students el futur. 1972 vegn la casa renovada e baghegiada entuorn. Il tschalèr vegn naven da quei temps duvraus intensivamein sco local communabel per ils habitonts ed ils commembers dalla Turicia.

1986 decida la corporaziun academica Turicia la reentrada el bloc. El medem temps cumpra la Turicia in agen local el marcau vegl da Turitg. Aunc oz sentaupan ils turicers mintga jamna leu a "stamm".

Igl atun 2009 entscheivan las festivitads per il giubileum da 150 onns cun il tradiziunal past da S. Martin.




</doc>
<doc id="8418" url="https://rm.wikipedia.org/wiki?curid=8418" title="Isaac Newton">
Isaac Newton

Sir Isaac Newton (* 4 schaner 1643, † 31 mars 1727) è stà in fisicher, matematicher, astronom, filosof, alchemist e teolog englais che ha gì ed ha anc adina gronda influenza sin l'istorgia da l'umanitad. Sia publicaziun da l'onn 1687 "Philosophiae Naturalis Principa Mathematis" vegn considerada sco cudesch che ha gì ina fitg gronda influenza sin l'istorgia da la scienza. Cun la descripziun da la gravitaziun universala e las trais leschas da moviment (F = m * a) ha el mess la basa per il patratgar fisic dals proxims trais tschientaners. Newton ha mussà ch'objects sin la terra e tals en l'orbit suondan las medemas leschas fisicalas. Cun quai ha el confermà las leschas da Johannes Kepler davart ils planets e sepulì ils ultims dubis davart il sistem heliocentric.


</doc>
<doc id="8428" url="https://rm.wikipedia.org/wiki?curid=8428" title="Nusautri">
Nusautri

Guglielm Gadola, naschius ils 6 da november 1902 a Mustér. D'affonza passenta el bia temps ella Val Tujetsch, danunder ch’il bi lungatg Tujetschin cun entginas da sias expressiuns deriva. Silsuenter ha el frequentau la scola primara a Mustér. El ha continuau cun siat onns scola claustrala ed ha fatg sia matura 1924 ad Engelberg. A Friburg, pli tard a Turitg, ha el studegiau historia, historia litterara e studis da filosofia.
El ei enconschents entras sias ovras humoristicas e burlescas. Entras lur texts e lur luntatg vegn mussau ch'el era envolvaus ferm ella historia Romontscha, usits e tradiziuns. Gadola ei cunfundatur dil calender „Il Glogn" e redactur. Dapi 1945 entochen sia mort eis el redactur dalla gassetta „igl Ischi". El miera ils 12 da fendadur 1961 a Cuera.

„„Far in'excursiun a Curaglia e buca visitar Sur Gualino, era sco ded ir a Roma e buca ver il Papa."(Ord il necrolog: Sur Gualino, G.R. no. 28,1887)
La historia setracta dils Medelins e co els han retschiert in plevon.
Entuorn ils 1860 vegn di da bial'aura in pauper pader brin, numnaus sur Gualino, si dall'Italia per ir a Cuera tier gl' uestg e dumandar suenter ina pleiv, nua ch'el savess restar. Aschia marscha el dil Pass Lucmagn giudora encuter ils vitgs da Medel. Ils purs sils praus restan in mument e contemplan il pelegrin. Els discuoran sch' els dumigniassen da far star il bien caplon en sia val. Pia banduna in dils purs siu fein per persequitar plaunet il pader e surmanar el da daventar ses caplon. Il pur meina el en caplania, nua ch'il pader stat sur notg. L'autra damaun tegn el priedi en baselgia da Curaglia. Silsuenter less el bandunar la Val Medel per serender giu Cuera. Ils indigens denton han dubis, ch'igl uestg da Cuera vegni a lubir al bien pader da restar en lur vischnaunca. Ei havevan pupragnau il pader cun spisas e bubrondas sco da perdanonza. Lez leva buc cugliunar il uestg e semplamein restar el liug. Aschia vegnan Toni Tuargia, Vigieli dallas Islas ed Giachen Giap delegiai viers Cuera per sclarir la caussa. Cura ch'els arrivan a Cuera avon igl uestg ein els in pau temeletgs e schenai. Mo lura sedat tut sin la buna via. Igl uestg dat la lubientscha da salvar sur Gualino schebein els seigien buns cun el. Ils treis delegiai ein tut ventireivels e serendan viers la Cadi per far public la novella. Aschia resta sur Gualino plevon dils da Medel per 30 onns. El ei vegnius enconouschents lunsch entuorn ella regiun per sia bunaveglia. Renomaus ei el per siu parter cun ils paupers, per sia buna luna ed era per las bunas spisas ch'el sez ha racoltau e cuschinau. Als indigens da Medel muossa el in sedepurtar cordial e gentil. Bia pelegrins laschava el entrar en sia casa per ruassar. Perquei era il proverbi: „Far in'excursiun a Curaglia e buca visitar Sur Gualino, era sco ded ir a Roma e buca ver il Papa."

Sur Gualino in pader giuven cun in grond cor ei vegnius si dall'Italia entuorn 1860 el Grischun per retscheiver ina plazza sco plevon en ina pleiv. El era enconuschents lontan entuorn ella regiun. Ils da Medel ha el caschunau ad in bien sedepurtar ed ha gidau nua ch'el mo pudeva e saveva.

Sur Gualino ha ina buna relaziun visavi tut ils concarstgauns. El sesprova da gidar e far endretg ad in e scadin. Ils Medelins sesprovan da pupragniar lur plevon, per che lez resti tier els ella val.

La historia gioga ella Val Medel, sut il Pass Lucmagn entuorn 1860. Ina cuntrada fetg criua e selvadia da quels temps.

Guglielm Gadola raquenta el present. Ei setracta d'in bi lungatg romontsch ch'ei in pau pli vegls. Certas construcziuns ein buc diltut semplas da capir.
La praula satracta d'in um che retscheiva entras sia bunaveglia il tschiendubel da sia bunamana.
In pur da Patschadauns e sia dunna regalan als paupers tut lur raccolta, suenter ch'els han udiu il priedi dil plevon. Lez ha numnadamein empermess, ch'els retscheivien il tschiendubel da quei ch'els porschien als paupers. Denton capetta quei ditg buc, e cura ch'il pauper pur e sia dunna han da render per la veta, semetta il da Patschaunas sin via encunter S.Benedetg per plidar cun Niessegner. Sin via entaupa el entgins desperai che san buc propi tgei ch'ei capitau cun els. Aschia sto el dumandar a Niessegner vid la Crusch daco ch'ils praus dil mistral da Ragisch portien onn per onn pli pauc fretg, daco ch'il sulet fegl dalla signura misterlessa hagi stiu murir e co igl avat dalla claustra da Mustér sappi sligiar ils disputs denter ils paders. Arrivaus al Crest entra el ella caplutta da S.Benedetg. Daco ch'el hagi buc retschiert il tschiendubel dalla paga, damonda el Niessegner. Lez rispunda, el dueigi ir encunter casa e lu survegni el paga. El tschenta aunc las damondas dils desperai, sco el haveva empermess. Aschia tuorna el encunter casa e porta las rispostas a mintgin ch'el entaupa sin via. Igl avat dueigi relaschar il pader cun la cappuza lada, lu regi era puspei pasch ella claustra. La mumma sbrigiada dueigi buca far quitaus, pertgei Niessegner hagi stuiu prender il bien fegl tier el, aschi ditg sco el eri aunc fideivels ad el. Ed al mistral ha il pur dau il medem cussegl sco il pader ad el. Numnadamein da schangagiar bunamanas, lu vegni il tschiendubel anavos. Il mistral, la signura misterlessa ed igl avat eran schi engrazieivels al pur, ch'els han termess suenter cavals cun si il tschiendubel dalla paga dil pur.

Il pauper pur ei la figura impurtonta. Il mistral, la signura misterlessa ed il avat ein las persunas che fineschan giu la historia. Il plevon ei la figura che dat l'entschatta alla praula.

Il viadi dil pur meina da Patschadauns, manegiau ei in vitget ella Val Medel, sur Stagias, vi encunter Mustér, dalla Val Sumvitg giuadora entochen si S.Benedetg. Il temps ei buca menziunaus. Sogn Benedetg ei in liug da pelegrins sur Sumvitg. 

Il Romontsch ei da anteriuras denton fetg clars e bials. Il tempus ei el vargau. Ei exista entgins dialogs denter il pur ed las figuras sin via.

• La davosa catscha, novelletta, Il Pelegrin, 1923
• La guarida della Piora, Glogn igl emprem, 1927
• In contract de maridaglia avon 100 onns, skizza, Glogn ils dus, 1928
• Regurdientschas, Glogn ils dus, 1928
• Ils ménders de Runcaniglia, Glogn ils treis, 1929
• Protecziun, noveletta imitada, Glogn ils quater, 1929
• Ina fiera de Ligiaun, Glogn ils quater, 1930
• „Mumma, eis ti lu era veglia sco la tatta?" novelletta, Glogn ils tschun, 1931
• Las tschuttas ded aur, historietta imitada, Glogn ils tschun 1931
• In stroli de maseinas, skizza humoristica, Glogn ils tschun, 1931
• Il perschunier franzos a Faltscharidas, Glogn ils sis, 1932
• Tiara moribunda, novelletta humoristica, Glogn ils otg, 1934
• Il taur dil Toni Tin, novelletta humoristica, Glogn ils otg, 1934
• Veritablas tschaguolas, raquintaziun humoristica, Glogn ils otg, 1934
• Il cularin de Nossadunna della Glisch, novella, Glogn ils nov, 1935
• Tener ora igl ogn historietta, Glogn ils nov, 1935
• Sur Tin Maculin de Runcalin, novelletta, Glogn ils diesch, 1937
• La sort de Gion Gelli Casaulta, novella historica, Glogn ils dudisch, 1938
• Quel de negin, novella, Glogn ils 13., 1939
• La miur che era ida ad alp, novella, Glogn ils 14., 1940
• Brulf, novella, Glogn ils 16., 1942
• Il tscheiver de Medel, skizza poetica, Glogn ils 19., 1945
• Toni Stin,novellaSpazi, Glogn ils 19., 1945
• Enzacontas historiettas ord la Foppa, Glogn ils 20., 1946
• Tina, schar encrescher? Purtass neu! OSG, 1947
• Spel dutg de schuar, novella, Glogn ils 22., 1948

"Fontaunas:
Nies Tschespet, tom 35, introducziun pg. 7-25 da Gion Deplazas
http.//www.hls-dhs-dss.ch/textes/d/D41358.php,Gion Deplazas [30-11-2009 14.49]


</doc>
<doc id="8432" url="https://rm.wikipedia.org/wiki?curid=8432" title="George Miok">
George Miok

George Miok era in sergent canadais. El ha stà assassinà entant patruglia en Afganistan en 30 december 2009. El retschess trais premis: Premi da UN-Schuldàs Canadaiss, Premi da NATO e Premi da Servetsch en Asia dal Sid Vest.

George nascheva en ina famiglia ungaraisa en Edmonton, Canada. Ses bab era Illés Miok e ses mamma era Anna Miok. El aveva trais frars, Michael, John e László. 

George studegess en la Universitad da Alberta, el era scholast en la St. Cecilia scola media, el instruiss matematica, religiun e gimnastica. 

George Mios era member da communitad ungaraisa en Edmonton, el discurass era lingua ungaraisa.

El entrass en militar en ses 17. onns. En 2002 el gieva en Bosnia, en 2005 en Afganistan, ina giada. El giava anc ina giada en Afganistan en 2009. El era member da 41. regiment tecnic. El e trais schuldàs han assassinà entant patruglia en 30 december 2009.



</doc>
<doc id="8445" url="https://rm.wikipedia.org/wiki?curid=8445" title="Didier Burkhalter">
Didier Burkhalter

Didier Burkhalter è in cusseglier federal e il schef dal Departament federal da l'intern.


</doc>
<doc id="8446" url="https://rm.wikipedia.org/wiki?curid=8446" title="Ueli Maurer">
Ueli Maurer

Ueli Maurer è in cusseglier federal e il schef dal Departament federal da la Defensiun, da la protecziun da la populaziun e dal sport.


</doc>
<doc id="8450" url="https://rm.wikipedia.org/wiki?curid=8450" title="Istorgia da la Svizra">
Istorgia da la Svizra

En sia furma contemporana sco stadi federal exista la Svizra dapi l’approvaziun da la constituziun da l’onn 1848. Precursurs da la Svizra moderna èn stads la Veglia Confederaziun (ch’era organisada dapi la fin dal 13avel tschientaner en furma d’in stadi liber federativ), la Republica helvetica centralistica (ch’ha existì da l’onn 1798 fin il 1803) e la Confederaziun svizra (fundada l’onn 1803 e reorganisada il 1815). Cun la Pasch da Vestfalia han ils chantuns federals obtegnì l’onn 1648 la suveranitad da l’Imperi roman. Al Congress da Vienna (1815) è questa suveranitad vegnida confermada. Dapi lura èn ils cunfins dal territori svizzer restads pli u main tuttina fin oz. Il chantun Grischun ha dentant stuì surlaschar a l’Italia la Vuclina, Buorm e Clavenna. La basa da l’istorgia Svizra furma in federalissem pregnant sco er la neutralitad e la democrazia directa.

La Svizra moderna deriva da trais precursurs:

Tenor scuvertas archeologicas è il territori da la Svizra d’ozendi vegnì colonisà en il temp paleolitic. Ma pir suenter il temp da glatsch è la Bassa vegnida populada pli spessamain, oravant tut las regiuns enturn ils lais (palissadas). Cun l’entschatta dal temp da fier ha cumenzà la colonisaziun celtica en la Bassa. Chats celtics en il chantun da Neuchâtel han dà il num a l’entira perioda dal temp da fier tardiv (cultura da La Tène). Ils Celts tgiravan relaziuns commerzialas fin en il spazi cultural grec. Durant questa fasa èn probablamain er vegnidas stgaffidas las emprimas ‹scrittiras› en l’Europa Centrala. Quellas n’eran dentant anc betg da natira alfabetica.
Avant l’occupaziun dals Romans vivevan differents pievels celtics u vischins da quels sin il territori da la Svizra d’ozendi: ils Helvets (en la Bassa), ils Leponts (en il Tessin), ils Seduns (en il Vallais, al Lai da Genevra) ed ils Rets (en la Svizra Orientala). Perquai ch’ils Romans han vulì extender lur imperi er da la vart dal nord da las Alps, han els suttamess fin l’emprim tschientaner tut il territori svizzer. Il motiv da l’extensiun è stada la posiziun strategica impurtanta dals pass da muntogna vers la Germania. Sut l’Imperi roman è la gronda part da la Svizra vegnida attribuida a la provinza Germania Superior; la Svizra Orientala, il Vallais ed il Grischun appartegnevan a la provinza Raetia e parts dal Tessin a la provinza Gallia Transpadana. Ils centers da la Svizra romana furmavan la veglia chapitala helvetica Aventicum (Avenches) sco er las colonias romanas Julia Equestris (Nyon), Augusta Raurica e Forum Claudii Vallensium (Martigny). Fin en l’antica tardiva ha la populaziun celtica da la Svizra surpiglià dals Romans ils usits, la cultura, la lingua ed a la fin er il cristianissem.

Tar la reorganisaziun da las provinzas romanas sut Diocletian (terz tschientaner) è la Svizra dal Nord vegnida attribuida a la provinza Maxima Sequanorum. Per lung dal Rain è vegnida construida ina lunga e spessa chadaina da citads fortifitgadas, chastels e turs da surveglianza (Limes Danubi-Iller-Rain). Suenter l’invasiun dals Gots en il territori occidental dals Romans l’onn 401 èn tut las truppas romanas vegnidas retratgas dal nord da las Alps per proteger l’Italia. La Svizra Occidentala è vegnida sut domini burgognais, entant che las parts centralas ed orientalas èn vegnidas controlladas e populadas dals Alemans. Ils territoris en las Alps èn percunter restads vinavant en ils mauns da regents locals celtic-romans. En tschertas structuras èn ils fastizs dals Romans sa mantegnids anc ditg suenter la fin da lur pussanza: en la rait da vias, en las colonias romanas ed en la veglia partiziun dal spazi, oravant tut tar la fixaziun dals cunfins dals uvestgieus.

En il temp medieval tempriv ha la populaziun romana da la Svizra Centrala ed Orientala surpiglià la lingua alemana. En la Svizra Occidentala n’ha la lingua burgognaisa (che tutgava tar las linguas germanas) percunter betg pudì sa far valair envers ils dialects latins. Pli tard è resultada londerora la lingua franzosa. En il Grischun ed en il Tessin èn medemamain sa mantegnids dialects latins. Da quels èn sa sviluppads il rumantsch respectivamain il talian. En il sisavel tschientaner, suenter ina curta fasa d’independenza, èn ils dominis dals Burgognais e dals Alemans vegnids attribuids a l’Imperi dals Francs.
Sut il domini dals Francs è l’entir territori svizzer d’ozendi vegnì cristianisà tras missiunaris e cun fundar claustras (per exempel Son Gagl, Reichenau, Moutier-Grandval e Romainmôtier). A medem temp è s’etablida la structura feudala da la societad medievala cun ses sistem da fittar funs da proprietaris spirituals u d’aristocrats.

Cun la divisiun da l’Imperi francon en il Contract da Verdun (843) è la Svizra Occidentala vegnida attribuida l’emprim a la Lotharingia, alura ad in nov Imperi burgognais. La Svizra Orientala percunter appartegneva sco part dal domini svabais al territori francon oriental ed uschia al Sontg Imperi roman (da naziun tudestga) da pli tard. Dapi l’acquisiziun da la Burgogna tras la dinastia imperatorica dals Ottons (1033) è il territori da l’entira Svizra d’ozendi stà suttamess al Sontg Imperi roman (fin l’onn 1648).

Per ils imperaturs roman-germans èn ils pass da las Alps stads d’impurtanza decisiva per controllar l’Italia e per las processiuns a Roma a chaschun da l’encurunaziun da l’imperatur. Per quest motiv possedevan ils imperaturs en las Alps territoris spazius ch’els administravan directamain sco bains da l’imperi e betg sco bains feudals. A medem temp existiva ina rivalitad tranter differentas famiglias aristocratas sco ils Zähringers, Kyburgais, Lenzburgais, Habsburgais e Savoyards. Gronds territoris da la Svizra appartegnevan a differentas instituziuns ecclesiasticas, per exempel a claustras, fundaziuns u directamain als uvestgs. Ad intgins dad els èsi reussì durant il temp autmedieval d’avanzar ad ina dinastia da principadi (per exempel als prinzi-avats da Son Gagl u als prinzi-uvestgs da Basilea, Cuira, Sion e Constanza).

Durant il 13avel tschientaner ha l’extincziun da famiglias aristocraticas pussantas sco er las cuntraversas tranter il papa e l’imperatur promovì en Svizra l’independenza da valladas e citads impurtantas. Suenter l’extincziun dals Zähringers èn Turitg, Berna, Friburg e Schaffusa daventadas l’onn 1218 citads imperialas. Uri (1231) e Sviz (1240) han er retschavì tals privilegis, numnadamain il dretg d’esser suttamess directamain a l’imperatur e betg als conts locals. Cun quests dus pass ha l’imperatur Friedrich II d’ina vart garantì la loialitad da las citads en connex cun il cumbat cun papa Innocenz IV e da l’autra vart segirà la via sur il Gottard durant ch’el aveva guerra cun las citads lumbardas. Suenter che Friedrich II è vegnì excommunitgà e declerà sco detronisà l’onn 1245, èn las citads da Berna, Basilea e Turitg medemamain sa messas sin la vart da l’imperatur. La fin da la dinastia dals Staufers e l’entschatta da l’Interregnum signifitgeschan er per il territori da la Svizra d’ozendi la transiziun al temp medieval tardiv. A medem temp, enturn l’onn 1230, è il pass dal Gottard daventà ina via da commerzi entras la construcziun da la Punt dal Diavel. Ils pass dal Grischun èn dentant restads vinavant pli impurtants.
Ils trais chantuns Uri, Sviz e Sutsilvania furmavan il coc da la Veglia Confederaziun. Suenter la mort dal retg roman-tudestg Rudolf I da Habsburg il 1291 han els renovà in’allianza pli veglia. Pli tard è quest document vegnì glorifitgà e mitologisà sco ‹document da fundaziun› da la Veglia Confederaziun. L’allianza dals trais chantuns da la Svizra Centrala d’ozendi è vegnida engrondida pass per pass cun integrar ulteriurs chantuns ed oravant tut citads imperialas da la Bassa situadas tranter il Rain e l’Aara. Las allianzas cun las citads imperialas da Turitg e Berna han consolidà la politica da pussanza e l’engrondiment territorial, damai che questas citads disponivan da vasts territoris subdits.

Dapi l’emprima confruntaziun cun la famiglia aristocratica dals da Habsburg il 1315 (Battaglia da Morgarten) hai adina puspè dà conflicts cun quest vischin pussant (Battaglia da Sempach il 1386). Fin l’onn 1460 è la Confederaziun vegnida d’acquistar il terren dals Habsburgais situà da la vart sanestra dal Rain. La politica d’expansiun da la citad da Berna ha manà la Svizra – ch’era unida en moda plitost lucca – a l’emprima confruntaziun europeica cun il duca Carl il Temerari. La guerra burgognaisa è ida a fin cun ina victoria surprendenta da la Confederaziun ed ha procurà per il bun num dals mercenaris svizzers. Il servetsch da mercenari a l’ester furmava dapi lura in element impurtant da l’economia da la Veglia Confederaziun, oravant tut en la Svizra Centrala. A la fin da la guerra burgognaisa èn las dispitas internas tranter la champagna ed ils territoris municipals vegnidas regladas tras la Dieta da Stans (1481).

Suenter la victoria sur la Burgogna è la Confederaziun daventada la pussanza dominanta en il territori tudestg dal sid. En la Guerra da Waldshut (1468) e la Guerra svabaisa (1499) ha l’aristocrazia svabaisa – oravant tut ils da Habsburg – cumbattì adumbatten encunter l’influenza prosperanta da la Confederaziun. Apparentamain gievi en la Guerra svabaisa per realisar la refurma imperiala da l’onn 1495. En vardad è quai dentant stà l’ultima emprova da la chasa da Habsburg da sa far valair cunter la Confederaziun. En la Pasch da Basilea ha il retg tudestg Maximilian I stuì renconuscher facticamain l’autonomia da la Confederaziun entaifer l’Imperi roman. Tuttina han ils confederads appartegnì a l’Imperi fin l’onn 1648. La guerra svabaisa marchescha a medem temp l’ultima expansiun da la Confederaziun en direcziun nord.

L’onn 1513 è l’Appenzell daventà sco 13avel ed ultim chantun commember da la Veglia Confederaziun. Quella era colliada tras in entretschament d’allianzas ordvart cumplitgà. Ils chantuns regivan sur da territoris subdits cuminaivels e bunamain mintga chantun possedeva latiers anc agens territoris subdits. Quai era oravant tut il cas en ils chantuns-citad, nua che be ils confederads burgais da la citad valevan sco confederads eguals. Cun la Confederaziun dals XIII lieus èn s’unids differents lieus alliads (sco per exempel la Republica da las Trais Lias). Quels eran bain colliads cun la Confederaziun, n’avevan dentant nagina cogestiun en l’unic organ cuminaivel, la dieta. Cun agid dal svilup da quella giada sa laschan er reconstruir las ragischs da la Svizra multiculturala d’ozendi: u pervi da las guerras da conquista ubain a basa facultativa (sin fundament d’interess economics u per sa proteger) èn ils territoris da lingua romana vegnids integrads successivamain en il stadi federativ.

La cuntraversa tranter ils Habsburgais ed ils Franzos ch’è resultada suenter l’onn 1477 pervia da la Burgogna ed il ducadi da Milaun ha cumpiglià la Svizra en in conflict europeic. La Confederaziun era per l’ina involvida sco furnitur principal da mercenaris (e quai da domaduas partidas da guerra), per l’autra sco pajais cun atgnas ambiziuns d’expansiun. En las campagnas al sid da las Alps tranter il 1499 ed il 1525 ha l’impurtanza militara da la Svizra chattà tant ses punct culminant sco er sia finiziun. Las campagnas cunter l’Italia èn l’emprim stadas in success cumplain. La Svizra ha acquistà il Tessin ed il protecturat sur dal ducadi da Milaun; la Republica da las Trais Lias plinavant la Vuclina ed ils contadis da Buorm e Clavenna. Ils conflicts confessiunals a l’entschatta da la refurmaziun han dentant separà ils differents lieus in da l’auter. Quest fatg ha flaivlentà la posiziun da la Confederaziun en las cuntraversas talianas tranter ils da Habsburg, il papa ed ils Franzos. En la Battaglia da Marignano (1515) ha il retg franzos Franz I dumagnà l’armada dals confederads ch’era decimada perquai che differents chantuns eran sa retratgs. En l’istorgia svizra finescha cun quai la fasa d’expansiun da la Confederaziun a favur da la neutralitad. Sch’ins po discurrer da neutralitad en vista a las allianzas da mercenaris cun ils Franzos è dentant dispitaivel. L’export da mercenaris svizzers ha numnadamain cuntinuà fin al scumond definitiv l’onn 1859. L’unica excepziun furma dapi lura la Guardia svizra papala. 

L’onn 1519 ha Huldrych Zwingli cumenzà a realisar midadas fundamentalas entaifer la baselgia. Quellas han manà a la fundaziun da la baselgia refurmada. En sia vita aveva Zwingli gia survivì la catastrofa da Marignano ed era stà malsaun da pestilenza. Per el era la Bibla il med il pli impurtant per dumondas da la religiun ed el pregiava perquai cunter la veneraziun da maletgs, da reliquias e da sontgs. Plinavant è el s’engaschà cunter il celibat e l’eucaristia. El ha empruvà da derasar sia refurmaziun en l’entira Svizra. Sco politicher crajeva el vi d’ina Confederaziun rinforzada, da cretta refurmada. In success impurtant per Zwingli è stà l’onn 1528 l’introducziun da la nova cretta en sia citad natala. Turitg sa chattava da quel temp sin la vart da la coaliziun franzos-tudestga encunter quels da Habsburg ed encunter il papa – l’introducziun da la refurmaziun ston ins er vesair or da questa perspectiva politica.

Pli tard èn las citads da Basilea, Schaffusa, Son Gagl e Berna seguidas l’exempel da Turitg. En ils territoris Appenzell, Glaruna e Las Trais Lias, plinavant en la Turgovia, en la Val dal Rain ed en la prinzi-abazia da Son Gagl è la refurmaziun vegnida renconuschida parzialmain.
Ils chantuns da la champagna en la Svizra Centrala ch’eran alliads cun il papa èn percunter sa defendids vehementamain encunter la refurmaziun. Quai er pervi da la politica da Zwingli che propagava ina ferma rolla directiva da las citads da Berna e Turitg en ina Confederaziun restructurada. Plinavant fascheva el propaganda per l’aboliziun dals mercenaris. Cuntrari a las citads da commerzi da la Bassa era l’elita locala da la Svizra Centrala dependenta dal mercenadi lucrativ.

Las dispitas davart la derasaziun da la refurmaziun en ils dominis cuminaivels èn stadas la raschun per las duas Guerras da Kappel tranter il chantun da Turitg ed ils chantuns da la Svizra Centrala (1529/31). Cun la Segunda pasch publica da Kappel èsi reussì da chattar in cumpromiss. Ils chantuns han survegnì attribuì la suveranitad spirituala ed han tras quai pudì decider sezs tge cretta ch’haja da reger en lur domini. Uschia ha il chantun da Berna per exempel introducì sfurzadamain la nova cretta l’onn 1536 en ils territoris dal Vad ch’el aveva conquistà avant curt. Plinavant han ins franà la refurmaziun en ils dominis cuminaivels. Sco territori cun differentas confessiuns è per exempel vegnì renconuschì il Toggenburg.
En las Trais Lias giascheva la tscherna da la religiun en ils mauns da las vischnancas giudizialas. Per consequenza è resultada ina situaziun confessiunala ordvart sparpagliada. Las cuntraversas tranter las confessiuns han cuntinuà qua fin en il 17avel tschientaner (Scumbigls grischuns).

La citad da Genevra – che furmava dapi il 1526 in lieu allià – è stada l’ultima citad ch’ha introducì la refurmaziun (l’onn 1541, sut l’influenza da Berna). Il refurmatur local Jean Calvin ha fundà il calvinissem, in’ideologia ch’interpretescha la Bibla fitg strictamain. L’onn 1559 ha Calvin fundà l’Academia da Genevra ch’è vegnida enconuschenta en l’entira Europa sco center da la cretta refurmada. Quest fatg ha procurà che Genevra è daventà praticamain la ‹Roma protestanta›. Il calvinissem è sa derasà en Frantscha (ughenots), en l’Engalterra (puritans), en la Scozia ed en l’Ollanda e da là davent fin en l’America. Pir cun las pretensiuns extremas da Calvin è la refurmaziun daventada d’impurtanza mundiala. En collavuraziun cun Heinrich Bullinger èn ils calvinists ed ils refurmads vegnids da sa cunvegnir il 1549 en il Consensus Tigurinus areguard la dumonda da la Sontga Tschaina. Las fronts tranter ils refurmads ed ils luterans èn perencunter s’endiridas fin en il temp nov. En las classas dominantas, en las citads germanas ed en l’Europa da l’Ost è il calvinissem sa derasà vinavant fin en il 17avel tschientaner. Tenor la tesa dispitaivla da l’etica protestanta (Max Weber) è la tecnica da lavur particulara dal calvinissem responsabla essenzialmain per il success economic dals pajais refurmads. 
Durant il 16/17avel tschientaner èn ils lieus catolics da la Svizra Centrala daventads il punct da partenza da la cuntrarefurmaziun en la Confederaziun. Cumenzà ha quella cun il viadi dal cardinal Carlo Borromeo en la Confederaziun l’onn 1570. A Lucerna han ins inaugurà il 1574 l’emprima scola gesuita ed a Milaun è vegnì fundà il Collegium Helveticum, in’universitad per spirituals svizzers catolics confurm al concil da Trient. L’onn 1586 è il nunzi papal per la Confederaziun sa domicilià a Lucerna ed ils chaputschins èn vegnids clamads en Svizra. Pervi da la cuntrarefurmaziun èn naschids cuntinuadamain conflicts en ils chantuns cun differentas confessiuns. Per quest motiv èn tscherts chantuns sa dividids en dus mez chantuns. Pervi da la cuntrarefurmaziun èn gronds territoris da la Confederaziun puspè daventads catolics fin il 17avel tschientaner. Quai oravant tut en il nordvest da la Svizra (Uvestgieu da Basilea e Soloturn) ed en la Svizra Orientala (Fürstenland, Uznach, Gaster e Sargans).

A lunga vista è la Confederaziun vegnida indeblida fermamain tras la refurmaziun. Decisiuns cuminaivlas tranter ils refurmads ed ils catolics eran numnadamain quasi nunpussaivlas durant las dietas. Lieus catolics èn per part schizunt stads la culpa che lieus refurmads da la Svizra han pers territoris a l’exteriur. Uschia ha in’allianza dals lieus catolics sfurzà Berna ed il Vallais da surlaschar ils onns 1567/69 il Chablais ed il Pays de Gex (che la Svizra aveva conquistà il 1536) a la Savoia. Ils lieus catolics èn er stads responsabels ch’i n’è betg gartegià d’integrar cumplainamain en la Confederaziun las citads alliadas refurmadas da Mülhausen, Genevra, Strassburg e Constanza. La citad da Genevra è dentant tuttina vegnida da sa defender cunter in’invasiun da la Savoia (Escalada il 1602). La fundaziun da la Lia d’aur l’onn 1586 tras ils set chantuns catolics ha sigillà definitivamain la spartiziun confessiunala e politica da la Confederaziun. Tut tenor confessiun han ils confederads prendì partida en las Guerras dals ughenots en Frantscha per differentas gruppaziuns: ils catolics sustegnevan Heinrich III e pli tard la Lia, ils refurmads percunter Heinrich da Navarra.

In patg da sold tranter la Frantscha ed ils 13 chantuns (senza Turitg) ha puspè mitigià in pau la divisiun da la Confederaziun per lung ils cunfins da confessiun. La politica europeica è cun il temp sa concentrada pli fitg sin las Trais Lias, nua che la Frantscha e la Spagna cumbattevan dapi il cumenzament da la Guerra da trent’onns (1618) per la controlla sur dals pass. En questa guerra è il chantun Grischun vegnì devastà sco unic chantun da la Confederaziun. Be perquai ch’ils 13 chantuns han refusà da gidar las Trais Lias n’èn els betg vegnids cumpigliads en la guerra. Uschiglio èn succedidas be pitschnas violaziuns da cunfin per lung il cunfin dal Rain a Basilea ed a Stein am Rain. Ord vista dals Tudestgs furmava la Svizra in’insla ruassaivla, relativamain paschaivla e bainstanta entamez il stemprà da guerra. Bainstanta er perquai che las devastaziuns extendidas en la Germania ed en l’Italia han fatg crescher fermamain ils pretschs da victualias.

La Confederaziun dals 13 chantuns è restada neutrala durant la guerra, ha dentant mess a disposiziun tenor contract mercenaris a la Frantscha. Ils motivs principals per la neutralitad eran l’infrastructura militara antiquada e la spartiziun confessiunala. Sch’in chantun avess prendì part a la guerra, avess quai cun segirtad muntà ina guerra civila e cunquai la fin da la Confederaziun. L’onn 1634 steva in’allianza da Turitg e Berna cun la Svezia curt avant la terminaziun da las tractativas ed ils lieus catolics eran en contractivas cun la Spagna. Unicamain la terrada da la Svezia en la battaglia sper Nördlingen ha evità ina guerra civila. En la Defensiunala da Wil, l’emprima constituziun da la Defensiun confederala, han ils 13 chantuns la fin finala concludì l’onn 1647 la neutralitad armada.

Cun la Pasch da Vestfalia (1648) ha il represchentant da la Svizra Johann Rudolf Wettstein cuntanschì l’extrada dals chantuns federads or dal Sontg Imperi roman. La formulaziun dals artitgels correspundents era dispitaivla, è dentant per gronda part vegnida interpretada sco approvaziun da la suveranitad tenor dretg internaziunal. Dapi questa data eran ils chantuns suverans e contractavan cun ils auters stadis europeics sin il medem livel diplomatic.

Enturn la mesadad dal 17avel tschientaner eran las regiuns subditas da las citads da la Bassa fitg malcuntentas, oravant tut ils purs. Ils motivs eran la ferma concentraziun da la pussanza en ils mauns da l’aristocrazia da las citads, las tendenzas absolutisticas da far (mal-)diever da la pussanza e la crisa economica ch’è suandada al boom da la Guerra da trent’onns. En ils dominis da las citads da Berna, da Lucerna, da Soloturn e da Basilea è perquai rut ora il 1653 la Guerra da purs svizra. Quella è dentant vegnida supprimida brutalmain da las citads. Quai ha be anc rinforzà las tendenzas aristocraticas ed engrondì il foss tranter las citads e la champagna. Suenter la Guerra da purs svizra èn perquai numerus purs emigrads en la Germania depopulada, nua che tscherts lieus purschevan privilegis, perfin finanzials. 

Gia paucs onns suenter la Guerra da purs svizra ha il project d’ina refurma federala puspè provocà dispitas religiusas. En l’Emprima Guerra da Villmer (1656) han Berna e Turitg empruvà adumbatten da midar a lur favur la Pasch publica da Kappel. La victoria dals lieus catolics sper Villmergen ha danovamain confermà il declassament dals refurmads en ils dominis cuminaivels. La flaivlezza interna e la dischuniun dals confederads n’han dentant betg mess en dumonda il contract da mercenariat cun ils Franzos. Cun il regent Ludivic XIV è il contract vegnì affirmà da tut ils lieus alliads. Da qua davent han ils confederads lubì l’engaschament da fin 16 000 mercenaris. Persuenter han els retschavì regularmain gronds pajaments, uschenumnadas pensiuns, e meglras cunvegnas commerzialas. En cas da conflicts interns en la Confederaziun ha la Frantscha retschavì pli tard ina funcziun d’arbiter. Plinavant ha ella gì passagi liber tras la Svizra. Pervi da la stretga colliaziun cun la Frantscha era la Confederaziun facticamain degradada en il 18avel tschientaner ad in protectorat franzos. Tar la schliaziun da l’edict da Nantes l’onn 1865 han dentant tuttina ca. 60 000 ughenots chattà admissiun en la Svizra refurmada. Els han fatg reviver l’industria da textilias e l’industria d’uras en la citads ed en il Giura.

Il svilup economic en las citads ha diminuì l’avantatg militar dals chantuns da la champagna. Per quest motiv han las citads refurmadas dominà la Segunda Guerra da Villmer (1712) ch’aveva cumenzà pervia da tensiuns en l’Uvestgieu da Son Gagl. En la Pasch d’Aarau han ils lieus catolics pers lur influenza en ils dominis cuminaivels da Baden, Freie Ämter e Rapperswil. Plinavant han els stuì acceptar la preschientscha da Berna en l’administraziun dals dominis da la Turgovia, da la Val dal Rain e da Sargans. Il principi da la paritad (vul dir da l’egualitad da las confessiuns en tut ils dominis cuminaivels) ha fatg ina fin a la posiziun predominanta dals catolics en la Confederaziun.

Il rinforzament da l’autoritad dal stadi tenor l’exempel franzos da l’absolutissem ha stgaffì en ils differents lieus da la Svizra trais tips da constituziuns. Quellas univan furmas aristocraticas cun tradiziuns republicanas. En ils chantuns-citad da Berna, Soloturn, Friburg e Lucerna era en vigur ina constituziun da patriziat, vul dir in regiment da las paucas famiglias feudalas veglias. A Turitg, Basilea e Schaffusa restrenscheva la constituziun d’aristocrazia da corporaziun l’oligarchia da las famiglias feudalas veglias. En il chantuns rurals è la fin finala medemamain sa sviluppada ina constituziun da l’aristocrazia da las famiglias veglias noblas da la champagna e da las famiglias ch’han retschavì tras la mercenaria predicats da noblezza e ritgezza. Las tendenzas absolutisticas d’exercitar la pussanza han chaschunà en il 18avel tschientaner bleras revoltas en ils lieus subdits. Fin l’onn 1798 èn dentant tut las revoltas vegnidas supprimidas en moda ordvart brutala.

L’epoca da l’illuminissem ha chatschà ragischs er en la Confederaziun, quai malgrà las tendenzas aristocraticas. Cun la glorificaziun da la neutralitad, simpladad ed innocenza da la Confederaziun han Albrecht von Haller e Jean-Jacques Rousseau effectuà in veritabel entusiassem per ils confederads è sveglià uschia in’emprima unda turistica. Ultra da quai ha Rousseau contribuì cun sia teoria dal stadi a l’origin da la democrazia directa da pli tard. A medem temp è Turitg daventà l’‹Athen a la Limmat›, quai pervi da ses blers scienziads renconuschids en tut l’Europa sco Johann Jakob Bodmer, Salomon Gessner, Johann Heinrich Pestalozzi e Johann Caspar Lavater. Il nov saun giudizi e la planisaziun han effectuà ina meglieraziun da l’infrastructura e da l’economia. Ultra da quai è il strict urden religius en ils lieus refurmads vegnì schluccà e las confessiuns èn s’avischinadas cun toleranza. Cun defender las atgnadads svizras (fictivas u existentas) han ils poets e scienziads contemporans sviluppà per l’emprima giada ina schientscha naziunala. Questas tendenzas patrioticas ed illuministicas èn sa manifestadas ils onns 1761/62 en la fundaziun da la Societad Helvetica che proclamava libertad, toleranza, superaziun da las differenzas da classa ed attaschadadad patriotica. En la segunda mesadad dal 18avel tschientaner ha la litteratura er scuvert il motiv dal passà cuminaivel eroic avant Marignano. Quel ha definì l’istorgia da la Svizra sco ‹istorgia da battaglias› fin lunsch en il 20avel tschientaner. Cun recurrer ad in passà cuminaivel idealisà ha la confruntaziun cun il grev temp da las tensiuns confessiunalas pudì vegnir impedida.

L’onn 1798 è la Veglia Confederaziun vegnida occupada da truppas franzosas e midada en in stadi unitar e centralistic, la Republica helvetica. Ils chantuns che furmavan fin lura stadis independents èn vegnids degradads ad unitads d’administraziun e partids en da nov tenor l’exempel dals departaments franzos. Durant la Helvetica èn vegnids stgaffids ils chantuns Léman, Surselva (Bernaisa), Argovia, Quatter Chantuns, Säntis, Linth, Turgovia, Bellinzona, Lugano, Rezia, Baden e Fricktal. Genevra, Mülhausen ed il Giura cun Bienna èn vegnids attribuids a la Frantscha; Neuchâtel è restà prussian, na steva dentant betg pli en colliaziun cun la Svizra. La chapitala dal stadi centralistic unitar era ad interim Aarau. Tranter il 1799 ed il 1803 èn succedids en la Republica helvetica quatter culps da stadi; la repartiziun territoriala dals chantuns e la constituziun èn vegnidas revedidas pliras giadas.

Suenter che las truppas franzosas èn sa retratgas l’onn 1803 ha gì lieu ina curta guerra burgaisa (‹Stecklikrieg›) tranter ils unitars (che pledavan per in stadi centralistic tenor exempel franzos) ed ils federalists (che giavischavan il restabiliment dals vegls chantuns). Ils unitars n’avevan dentant betg bler sustegn en la populaziun. Tras l’intervenziun da Napoleon il 1803 è la situaziun puspè sa calmada. El ha radunà tut l’elita politica svizra a Paris tar la Consulta helvetica. Cuminaivlamain han els elavurà l’Acta da mediaziun, ina nova constituziun federalistica, garantida da la Frantscha. Tenor l’Acta da mediaziun è l’independenza dals chantuns puspè vegnida rinforzada ed il stadi unitar convertì ad in stadi federativ. Il nov num uffizial era ussa ‹Confederaziun svizra›. Da quella faschevan part XIX chantuns. Ils XIII chantuns vegls èn vegnids restabilids; novs commembers èn daventads ils chantuns Son Gagl, Argovia, Turgovia, Tessin, Vad e Grischun. Pervi da l’impurtanza strategica dal Pass dal Simplon è il Vallais l’emprim daventà ina republica independenta ed attribuì il 1810 a la Frantscha.

Fin a la terrada da Napoleon en las guerras da liberaziun l’atun 1813 è la Svizra stada in stadi vasal da la Frantscha. Perquai èn unitads da truppas e mercenaris svizzers sa participads tant a la guerra en Spagna sco a la Campagna russa. Il december 1813 è il stadi svizzer ch’era vegnì furmà da Napoleon dentant puspè sa schlià. Quai tant pervi dal squitsch da la cuntrarevoluziun politica interna sco pervi da las truppas da la sisavla coaliziun ch’eran postadas als cunfins. Uschia stevan ils chantuns vegls e novs danovamain curt avant ina guerra burgaisa. Pir sut squitsch da la coaliziun da las grondas pussanzas la stad 1814 èn ils chantuns vegnids pli datiers in a l’auter. Ils 7 d’avust 1815 èn ils 22 chantuns puspè sa constituids cun l’uschenumnà Contract constituziunal svizzer sco stadi federativ.

Il Congress da Vienna dal 1814 ha renconuschì ils cunfins interns ed externs da la Confederaziun sco ch’els existan per gronda part anc ozendi. Genevra, Neuchâtel ed il Vallais èn daventads commembers cumplains. Berna ha retschavì sco indemnisaziun per la sperdita dal Vad e da l’Argovia ils anteriurs territoris da l’uvestgieu da Basilea en il Giura inclusivamain la citad da Bienna. La part settentriunala catolica da quest territori furma ozendi il chantun Giura. Tscherts territoris da la Svizra en la regiun da Genevra, la citad da Constanza u er la Vuclina èn vegnids attribuids ad auters pajais. Per deliberar l’impurtant territori strategic da las Alps da l’influenza franzosa han las grondas pussanzas decidì la ‹neutralitad armada perpetna› da la Confederaziun.

Il contract constituziunal da l’onn 1815 ha tegnì ensemen la Confederaziun durant la restauraziun. El ha remplazzà l’Acta da mediaziun e permess als chantuns ina gronda independenza. Schizunt la suveranitad militara, il privilegi da batter munaida e la suveranitad da duana èn puspè vegnids attribuids als chantuns. Sco pli baud furmava la dieta dals confederads l’instanza centrala che sa radunava alternant en ils avantlieus da Turitg, Berna e Lucerna. L’unica instituziun stabla era ina chanzlia federala che vegniva installada mintg’onn en l’avantlieu en uffizi. En ils chantuns da la Bassa è la fasa da la restauraziun ida a fin cun la regeneraziun liberala dal 1830/31. La predominanza aristocratica è vegnida schliada definitivamain e remplazzada tras sistems liberal-democratics. Durant ina fasa da cumprova èn danovamain naschidas tensiuns interchantunalas. Da quel temp cumbattevan liberals cunter conservativ-catolics, e radicals (aderents da la democrazia represchentativa cun dretg da votar limità) cunter democrats (aderents da la democrazia directa cun dretg da votar general).

Suenter las campagnas da corps da voluntaris han ils chantuns catolics Lucerna, Uri, Sviz, Sutsilvania, Zug, Friburg e Vallais fundà l’onn 1845 la Lia separatistica per represchentar lur interess. Il motiv era la polarisaziun cuntinuanta tranter ils chantuns liberals (per gronda part citadins refurmads) e conservativs (per gronda part rurals catolics). Sco reacziun ha la maioritad liberala da la dieta decidì da schliar la Lia separatistica cun violenza. Quai è lura era capità il november 1847 sut general Henri Dufour. La Guerra dal Sonderbund è stà l’ultim conflict guerril sin territori svizzer. 

Tras la victoria dals chantuns liberals è stada averta la via per ina centralisaziun pli ferma da l’anteriur stadi federal. Quella è ida en vigur ils 12 da settember 1848 cun la nova constituziun federala. Cun quai è la Svizra sa constituida sco stadi federal parlamentar. Ina caracteristica principala da la nova constituziun è stada l’unificaziun da las mesiras e da la munaida sco er l’aboliziun da numerus dazis a l’intern. Quest fatg ha laschà daventar la Svizra in spazi economic unifitgà. Cur ch’il chantun Neuchâtel ha vulì sa deliberar dal reginavel da la Prussia il 1857, ha il giuven stadi federal svizzer gì da dumagnar si’emprima gronda sfida da la politica exteriura. Entant che general Dufour aveva gia cumenzà a mobilisar l’armada, èsi anc reussì da reglar l’uschenumnà ‹affar da Neuchâtel› diplomaticamain. Ulteriuras occupaziuns dals cunfins èn succedidas durant las Guerras talian-austriacas il 1859 ed il 1866. Da la cuntraversa en connex cun la rolla dals mercenaris svizzers en l’Italia è finalmain resultà l’onn 1859 il scumond general dal servetsch da mercenaris.

In’ulteriura crisa politica da l’exteriur ha procurà il 1860 la cessiun da la Savoia da la Sardegna-Piemont a la Frantscha. Il motiv per il conflict è stà che tschertgels naziunalistics svizzers (sut la direcziun dal cusseglier federal Jakob Stämpfli) han pretendì ils territoris dal Chablais, da Faucigny e parts dal Genevois. En ina decisiun dal pievel a Savoia è dentant la plipart s’exprimida a favur d’ina uniun cun la Frantscha. L’uschenumnà ‹affar da Savoia› è alura vegnì reglà cun concepir ina zona libra enturn Genevra. La proxima occupaziun dals cunfins è stada necessaria sut general Hans Herzog il 1870 en rom da la Guerra tudestg-franzosa. Sut surveglianza da l’armada Svizra èn entrads il favrer 1871 var 90 000 schuldads da l’armada da Bourbaki en ils chantuns Neuchâtel e Vad ed èn vegnids internads. 

Las dispitas tranter ils radicals ed ils conservativs han cuntinuà suenter il 1848 sin livel chantunal. A partir da l’onn 1863 è s’engaschà in nov moviment democratic per la midada da la democrazia represchentativa a la democrazia directa. Pass per pass han ils democrats cumbattì per revisiuns en las constituziuns dals chantuns, sco per exempel a Turitg il 1869, cun introducir l’iniziativa, il referendum legislativ obligatoric e l’elecziun da la regenza tras il pievel. Suenter ch’ina emprim’emprova n’è betg reussida l’onn 1872 è er la constituziun federala vegnida revedida il 1874 tenor ils interess dals democrats. La nova constituziun ha purtà ultra da l’extensiun da la democrazia directa ina centralisaziun dals fatgs militars ed in’unificaziun giuridica sco er in rinforzament dal stadi.

Pervia da l’industrialisaziun era la dumonda sociala daventada da quel temp ins sfida politica ordvart urgenta. Ins sperava da pudair schliar quella en rom da la revisiun da las constituziuns chantunalas e federala. Perquai han er la societad da lavurers e furmaziun Grütli, fundada l’onn 1838, ed ulteriuras parts da la sanestra sustegnì las pretensiuns democraticas. Ils problems dals lavurers èn dentant restads gravants, malgrà che singuls chantuns han decretà ordinaziuns da protecziun per lavurers da fabrica ed uffants. 

Er en Svizra è rut ora il 1873 il cumbat cultural tranter il stadi e la baselgia catolica. Punct da partenza ha furmà il dogma d’infallibilitad proclamà da papa Pius IX en rom da l’emprim concil dal Vatican (1870). Il problem primar furmava l’influenza da la baselgia en il nov stadi liberal-secular. Il squitsch dal stadi ha per part manà a la fundaziun da baselgias vegl catolicas ch’èn s’organisadas independentamain da Roma. Grondas tensiuns tranter la baselgia catolica ed ils chantuns liberals hai dà en l’uvestgieu da Basilea, oravant tut en il Giura dal Nord che vegniva regì da la citad refurmada da Berna. Il cumbat da cultura è vegnì reglà en la constituziun federala dal 1874, per exempel cun il scumond da l’urden dals gesuits, cun l’introducziun da la letg civila e cun la permissiun da la libertad cumplaina da cretta e da cult. 

Vers la fin dal 19avel tschientaner è il conflict tradiziunal tranter ils liberals ed ils conservativs tschessà. Il nov adversari da l’allianza burgaisa furmava uss il moviment dals lavurers. L’onn 1888 èn partidas da lavurers chantunalas s’unidas a la partida socialista (PS, la partida social-democratica d’ozendi). Be paucs onns pli tard èn s’unidas er las gruppaziuns dals conservativs e dals moviments liberal-democratics a partidas naziunalas: il 1894 èn vegnidas fundadas la partida liberal-democratica (PLD) e la partida conservativ catolica (PCC, la partida cristian-democratica d’ozendi). Da quel temp vegniva la politica statala dominada cleramain dals fundaturs dal stadi liberal-democratic, pia dals liberals. Cun il lucernais Joseph Zemp ha il parlament elegì l’onn 1891 per l’emprima giada in represchentant da la vart moderada dal moviment catolic-conservativ en il Cussegl federal. Cun quai ha cumenzà l’integraziun da las forzas conservativ-catolicas, ch’eran il 1848 anc inferiuras, en il stadi federal. Quest fatg ha schlià successivamain il milieu catolic da la Svizra.

En rom da l’industrialisaziun è er vegnida bajegiada il 1847 l’emprima lingia da viafier che sa chattava mo sin territori svizzer, la ‹Spanisch-Brötli-Bahn› che manava da Turitg a Baden. Intgins onns avant era Basilea gia vegnì collià cun Strassburg tras ina viafier franzosa. L’extensiun da la rait svizra da viafier è succedida da quel temp oravant tut tras societads da viafier privatas.

En ils onns 1870 èn bleras societads da viafier stadas pertutgadas d’ina crisa. Davostiers stevan grevs conflicts politics ed economics. Tuttina è reussida il 1882 l’avertura da la Viafier dal Gottard, quai er grazia a l’agid finanzial da la Germania e da l’Italia. A partir dal 1898 èn las viafiers privatas vegnidas surpigliadas pass per pass dal stadi e transferidas enfin il 1909 en las Viafiers federalas svizras (VFF). Suenter che las emprimas marcas postalas chantunalas, la Zürich 4 e la Zürich 6 eran vegnidas edidas il 1843, è plinavant la Posta svizra vegnida fundada il 1848.

Sin iniziativa dal Genevrin Henry Dunant (1828–1910) è vegnì fundà l’onn 1863 a Genevra il Comité internaziunal da la Crusch cotschna. En rom da la Convenziun da Genevra è la Crusch cotschna vegnida renconuschida da la gronda part dals stadis sco servetsch d’agid neutral en conflicts da guerra. Sco sedia da la Crusch cotschna è Genevra daventà ina metropola cun carisma internaziunal. Fin il 20avel tschientaner ha la citad anc attratg ulteriuras organisaziuns internaziunalas d’impurtanza.

En la segunda mesadad dal 19avel tschientaner è la Svizra stada marcada economicamain e socialmain da l’industrialisaziun en la Bassa e d’in grond augment da la populaziun. La Svizra ha fatg tras il svilup d’in pajais agrar ad ina naziun industriala. Fin a l’Emprima Guerra mundiala è l’industria da textilias da la Svizra Orientala stada il sectur industrial il pli impurtant. Suenter è sa sviluppada l’industria da maschinas e l’industria chemica (oravant tut a Basilea). Cun il svilup da l’industria electrica è vegnida construida a Rheinfelden l’emprima ovra electrica da l’Europa. A quella èn bainbaud suandadas numerusas ovras idraulicas pli pitschnas e pli grondas per producir energia per l’industria da textilias e l’industria d’aluminium; pli tard er per las chasadas privatas e per las viafiers. L’agricultura è stada marcada da l’avertura da las fieras e d’imports bunmartgads. En consequenza han ins chalà pli e pli cun la cultivaziun da granezzas a favur da la tratga da muvel e da la producziun da latg. Chaschiel, tschigulatta e latg condensà èn daventads products d’export impurtants. Malgrà il svilup industrial èn numerus Svizzers e Svizras stads sfurzads d’emigrar en l’America dal Nord e dal Sid, en Russia ed en auters pajais per chattar ina nov’existenza. La fugia da la champagna ha chaschunà ina gronda creschientscha da las citads. L’onn 1850 vivevan be 6,4 % da la populaziun svizra en las citads, l’onn 1920 eran quai gia 27,6 %.

Durant l’Emprima Guerra mundiala ha la Svizra mantegnì sia neutralitad armada. General Ulrich Wille ha laschà occupar ils cunfins. Il Plan Schlieffen dals Tudestgs preveseva gia avant la guerra d’attatgar la Frantscha sur la Belgia e betg sur la Svizra. Malgrà ch’ils Franzos e Talians avevan elavurà plans d’attatgar las Pussanzas centralas sur la Svizra, è il territori da la Svizra la finala restà schanegià d’invasiuns militaras.

Bler pli privlusa per l’existenza da la Svizra era la spartiziun politica e culturala per lung da las lingias da conflict tudestg-romanda (‹Röstigraben›) respectivamain burgais-socialista. Parts da la populaziun da la Svizra tudestga simpatisavan cun las Pussanzas centralas entant che la Romandie sustegneva la Frantscha. Cunzunt l’elita militara da la Svizra tudestga cun general Wille e cun il schef dal stab general Theophil Sprecher von Bernegg è vegnida suspectada en l’uschenumnada ‹Obersten-Affäre› da vulair far in pact cun la Germania respectiv cun l’Austria-Ungaria.

La fidanza da la populaziun en il militar svizzer ed en la politica svizra è vegnida periclitada repetidamain da stgandels ed afferas. Uschè ha per exempel il cusseglier federal Arthur Hoffmann interprendì l’onn 1917 l’emprova d’intermediar tranter la Russa e la Germania. Pervi dal squitsch da l’Entente ha Hoffmann la fin finala stuì sa retrair. Igl è vegnì rinfatschà ad el ch’el veglia gidar la Germania da distgargiar la front da l’ost. Durant l’entira guerra ha la Svizra purschì agid umanitar. Quai è succedì tras il repatriament d’internads civils d’omaduas varts, cun organisar il barat da blessads e cun porscher dimoras da reconvalescenza en ils lieus da cura. 

Economicamain ha l’Emprima Guerra mundiala muntà ina gronda chargia per la Svizra. Las expensas dal stadi che creschivan adina pli fitg han augmentà ils debits statals. Perquai han ins stuì introducir l’onn 1915 ina taglia da guerra excepziunala e l’onn 1916 ina taglia da profit. Per segirar il provediment da cotgla, da vivonda e d’atschal ha il Cussegl federal acceptà ina surveglianza dal commerzi exteriur tras las partidas da guerra e concedì gronds credits. Il 1917 ha ina crisa da provediment tuttina necessità in raziunament da victualias e dals purtaders d’energia ils pli impurtants. La paupradad en Svizra è er creschida pervi d’ulteriurs facturs. Uschia mancava in urden pertutgant las cumpensaziuns da las pajas per ils schuldads; en pli è la dischoccupaziun creschida per mancanza da materias primas e d’interess da l’exteriur vi da products svizzers.

L’avust 1914 han las partidas svizras dà il consentiment ad ina ‹pasch da chastè› ed èn s’obligadas cun quai da laschar da la vart las dispitas da partida durant il temp da guerra. Suenter las conferenzas internaziunalas socialistas da Zimmerwald (1915) e Kiental (1916) en il chantun Berna èn las forzas antimilitaristicas e revoluziunaras entaifer la PS creschidas fermamain. L’onn 1917 è la PS sa decidida per in nov program da partida antimilitaristic e revoluziunar che steva cleramain en cuntradicziun cun las ulteriuras partidas. Ils problems socials che vegnivan adina pli gronds han oravant tut rinforzà ils socialists en las citads. Dapi il november 1917 èn las tensiuns socialas sa stgargiadas en furma da revoltas violentas, da chaumas e demonstraziuns. La chauma naziunala dal november 1918 vala sco punct culminant en la confruntaziun politica tranter las forzas tradiziunal-liberalas e conservativas d’ina vart ed il moviment dals lavurers da l’autra. La chauma naziunala è la finala vegnida taxada sco illegala ed abattida da l’armada svizra.

Suenter la fin da la guerra ha il pajais federativ austriac Vorarlberg empruvà da chattar ina colliaziun cun la Svizra. En ils contracts da St. Germain e Versailles è il Vorarlberg dentant vegnì attribuì definitivamain a l’Austria. La Svizra è danovamain vegnida declerada sco pajais neutral. La neutralisaziun da la Savoia è percunter vegnida abolida. Suenter ina votaziun dal pievel è la Svizra entrada il 1920 en la Societad da las naziuns ch’aveva sia sedia principala a Genevra. Cun quai ha cumenzà ina fasa da neutralitad differenziada, quai vul dir che la Svizra prendeva bain part a las sancziuns economicas, dentant betg a las sancziuns militaras da la Societad da las naziuns.

L’onn 1919 ha il Cussegl federal burgais realisà refurmas che correspundevan per gronda part a las pretensiuns dal moviment dals lavurers (per exempel l’introducziun da l’emna da 48 uras). L’october 1919 è il cussegl naziunal vegnì elegì per l’emprima giada tenor il dretg d’elecziun da proporz. Quest fatg ha muntà la fin da la dominanza liberala ed in ferm svilup socialistic. La fin da l’onn ha la PS tuttina decidì da suandar in program politic offensiv antimilitaristic e da refusar la democrazia. Uschia è la partida sa messa en ina clera opposiziun encunter l’urden statal burgais-democratic. Malgrà quai èn socialists radicals sa separads da la partida ed han fundà la partida communista da la Svizra. Las grondas partidas burgaisas han reagì sin quest fatg cun sa liar a l’uschenumnà ‹bloc dals burgais› ch’ha furmà durant il temp tranter las guerras la regenza Svizra e ch’ha isolà la PS sin nivel naziunal.

La politica svizra da l’intern dal temp tranter las guerras è stada marcada da las cuntraversas tranter ils purs ed ils commerziants d’ina vart ed ils mastergnants ed emploiads respectivamain lur represchentants ed organisaziuns da l’autra vart. Sco nova forza burgaisa è vegnida fundada en il chantun da Berna il 1918 ina partida da purs, da mastergnants e da burgais dal manader dals purs Rudolf Minger. Sco partida da purs dal center steva ella oriundamain en opposiziun tant tar las partidas burgaisas existentas sco tar las partidas socialas. La partida è dentant vegnida integrada relativamain svelt en il bloc dals burgais ed ha retschavì cun l’elecziun da Minger l’onn 1929 in sez en la regenza.

Suenter la fin da la guerra è la Svizra stada pertutgada d’ina emprima crisa economica ch’ha tutgà oravant tut la Svizra Orientala. L’industria da textilias è praticamain dada ensemen, perquai che la dumonda suenter products da luxus mancava en l’exteriur. Suenter che l’economia en la Germania è sa stabilisada ils onns 1923/24 è er l’economia svizra puspè sa restabilida. Ils onns 1930/31 è la Svizra dentant medemamain vegnida tratga en la crisa economica mundiala. Il collaps da l’export per bunamain in terz ha provotgà ina gronda crudada dals pretschs ed in augment da la dischoccupaziun. Il maun public ha empruvà invanamain da mitigiar la crisa cun lavurs en cas da basegns, cun projects gronds e cun differentas autras intervenziuns economicas sin nivel naziunal, chantunal e communal. Pervi da ses effect deflaziunistic ha la politica naziunala da sbassar ils pretschs e las pajas dentant anc rinforzà la crisa. En vista a questa situaziun èn ils lavurers vegnids pli radicals. La fin da l’onn 1932 èn vegnids per la vita a Genevra 13 lavurers tar ina terrada militara violenta da protests da lavurers. A chaschun dal cumbat cunter il ‹vagabundagi› è vegnida fundada il 1926 l’ovra umanitara ‹Uffants dal stradun› da la Pro Juventute per prender davent uffants jens da lur geniturs. La finamira era in’integraziun sfurzada dals Jens. 

La crisa cuntinuanta ha er manà en Svizra ad in moviment da renovaziun naziunal dretg, l’uschenumnà ‹moviment da las fronts›. Suenter ch’il naziunalsocialissem ha surpiglià la pussanza en Germania (1933) han er ils moviments da renovaziun en Svizra tschiffà nov schlantsch (‹primavaira da las fronts›). Ils faschists n’han dentant betg pudì registrar success politics relevants. Malgrà las grondas tensiuns politicas ed ina crisa da fidanza en la regenza è l’iniziativa da la front naziunala per ina transfurmaziun faschista da la Svizra ida da l’aua giu. La periclitaziun naziunalsocialistica ha manà la PS ed il moviment sindical pli datiers a las partidas burgaisas. La PS ha bandunà sia rolla d’opposiziun e renconuschì en ses nov program politic la defensiun naziunala e la democrazia. A medem temp èsi reussì al Cussegl federal da restabilir l’economia d’export e da terminar la crisa economica entras svalitar il franc svizzer per 30 pertschient. Cun il contract da pasch en l’industria da metal ed en l’industria d’uras ha cumenzà l’èra da la pasch sociala e dals contracts da lavur collectivs.

En duas votaziuns dal pievel il 1938 è vegnida renconuschida la lingua rumantscha sco quarta lingua naziunala ed introducì il cudesch da dretg penal. Suenter la colliaziun da l’Austria cun la Germania è la Svizra puspè daventada integralmain neutrala, quai ch’è er vegnì renconuschì da la Lia dals pievels. Sut l’influenza da l’expansiun tudestga han politichers svizzers, scienziads ed auts militars rinforzà la voluntad da la Svizra da cumbatter e da sa defender, e quai tant en moda spiertala sco militara. Il cusseglier federal Hermann Obrecht ha proclamà «Sch’insatgi avess d’attatgar noss’independenza (...), a quel spetga la guerra!». La ‹defensiun naziunala spiertala› è daventada in element marcant da quel temp che dueva influenzar la cultura e mentalitad svizra anc ditg suenter la guerra.

Suenter l’introducziun da las leschas da las razzas en Germania è creschì il dumber da Gidieus tudestg ch’emigravan e fugivan en Svizra. Damai che la Svizra concediva asil be a fugitivs politics e betg a persequitads ‹per motivs da razza› ha Heinrich Rothmund, schef da la polizia d’esters, pretendì il 1938 da la Germania mesiras che pussibiliteschan a las autoritads svizras d’identifitgar fugitivs gidieus. Sinaquai ha la Germania entschavì a segnar ils pass dals Gidieus cun in bul d’in ‹J›. Er tar la Conferenza d’Evian il 1938 ha la Svizra refusà d’acceptar in contingent da fugitivs fix ed ha insistì da restar sulettamain in pajais da transit. Perquai dastgavan entrar mo emigrants che pudevan cumprovar ch’els viagian enavant uschè svelt sco pussaivel.

Suenter che la Segunda Guerra mundiala è rutta ora, è la Svizra danovamain sa decidida per ina neutralitad armada. Il schefcumandant, general Henri Guisan, ha ordinà ina mobilisaziun generala da l’armada. Al Cussegl federal ha il parlament concedì plenipotenzas extendidas per interprender directamain mesiras per defender la Svizra e ses interess economics. Questas plenipotenzas èn vegnidas approvadas dal pievel svizzer pir posteriuramain. Durant l’invasiun tudestga en la Frantscha ha l’armada tudestga survegnì per mauns a La Charité-sur-Loire plans secrets che cuntegnevan cunvegnientschas tranter la Frantscha e la Svizra en cas d’ina invasiun dals Tudestgs en Svizra. Ils 10 da matg 1940 ha l’armada proclamà la segunda mobilisaziun generala. Durant la champagna en Frantscha l’entschatta da zercladur 1940 èn var 42 000 schuldads franzos e polacs fugids en Svizra, nua ch’els èn vegnids internads e per part manads enavos en Frantscha. Suenter la terrada dals Franzos ha general Guisan realisà il plan da reduit per segirar la Svizra ch’era ussa circundada dal tuttafatg da las Pussanzas da l’axa. En cas d’ina invasiun tudestga avess ins renunzià a la Bassa e fiss sa concentrà sin la defensiun dal massiv da las Alps. 

En tscherts plans strategics aveva il stab general da las Pussanzas da l’axa planisà da conquistar er la Svizra (Operation Tannenbaum). En quest connex è er vegnida messa la basa per ina politica naziunalsocialistica da la Svizra cun il politicher Wilhelm Gustloff a la testa (ch’è vegnì assassinà pli tard). Da las activitads guerrilas durant la Segunda Guerra mundiala è la Svizra stada pertutgada be a l’ur. En l’emprima fasa da la guerra èn succedidas differentas violaziuns dal spazi d’aria. Ils aviuns dals Alliads han chaschunà differents bumbardaments sin vitgs e citads da la Svizra. Quai er perquai che la Svizra ha introducì sut squitsch da las Pussanzas da l’axa la stgirentada. Tut en tut è il territori svizzer vegnì bumbardà 77 giadas. 84 umans han pers la vita. L’accident il pli grev cun 40 morts, dapli che 100 blessads e la sperdita da bains culturals è stà il bumbardament da Schaffusa l’emprim d’avrigl 1944.

Durant la Segunda Guerra mundiala ha la Svizra, cun ina populaziun totala da stgars quatter milliuns, purschì dimora a radund 300 000 umans che tschertgavan protecziun. Quai eran persunas militaras internadas (103 000), fugitivs dals cunfins domiciliads be per curt temp (67 000), uffants che faschevan vacanzas da reconvalescenza (60 000), fugitivs civils (ca. 51 000, da quels var 21 000 da derivanza gidieua), emigrants (10 000) e fugitivs politics (250). En vista al stgars provediment era l’admissiun da fugitivs dispitaivla en la politica e tar il pievel. Il cusseglier federal Eduard von Steiger ha creà en quest connex la parola ‹la bartga è plaina›. Davent dal 1942 ha il Cussegl federal ordinà mesiras pli rigurusas encunter surpassar illegalmain ils cunfins. Il dretg d’asil svizzer acceptava be fugitivs cun in motiv politic. Perquai è vegnì refusà a fugitivs gidieus d’entrar en Svizra cur ch’els empruvavan da bandunar la Germania u ses sectur da pussanza. Pir il fanadur 1944 èn ils Gidieus vegnids renconuschids sco fugitivs politics. Tenor retschertgas pli novas è vegnì refusà als cunfins a var 24 398 fugitivs d’entrar en il pajais. Ina retschertga a Genevra ha dentant mussà che 86 % dals uschenumnads fugitivs illegals han pudì vegnir acceptads malgrà ch’ils cunfins eran teoreticamain serrads. Per exempel èsi enconuschent ch’il secretari dal Departament da polizia dal chantun Grischun Anton Bühler ha pussibilità cun grond ristg a varsaquants Gidieus d’entrar en Svizra. L’onn 2001 è el vegnì undrà cun la medaglia Yad-Vashem dal stadi d’Israel per ses engaschament en favur dals fugitivs gidieus.

Cuntrari a l’Emprima Guerra mundiala n’han nagins tumults socials gì lieu en Svizra durant la Segunda Guerra mundiala. Cun introducir il 1939 in urden davart la cumpensaziun da la paja ha la chargia sociala chaschunada tras il servetsch activ dals schuldads pudì vegnir mitigiada. Tar las elecziuns dal parlament il 1943 è la PS tuttina daventada cun 56 sedias la pli ferma fracziun en il cussegl naziunal. L’elecziun dal socialdemocrat Ernst Nobs en il Cussegl federal ha sigillà l’integraziun da la PS en il sistem politic da la Svizra e fatg fin als cumbats da partida tranter il bloc burgais ed ils socialists. L’opiniun publica vegniva controllada tras censura e meds propagandistics. Propaganda ch’era privlusa per la segirtad dal stadi è vegnida scumandada. L’onn 1940 èn la Partida Communista da la Svizra ed il Moviment Naziunal da la Svizra vegnids scumandads. Numerus Svizzers e numerus esters èn vegnids arrestads per suspect da spiunascha per la Germania. Tut en tut èn 33 umens vegnids sentenziads durant lur servetsch activ a la mort per motiv d’avair tradì il pajais. 17 da questas sentenzias èn vegnidas exequidas. Numerusas ulteriuras persunas èn vegnidas condemnadas a chastis d’arrest u ch’ins ha annullà lur dretg da burgais respectivamain chatschà ellas or dal pajais. En pli han radund 1000 naziunalsocialists svizzers cumbattì durant la guerra en l’armada tudestga. 

Al Cussegl federal èsi reussì da segirar il provediment da victualias da la populaziun. El ha rinforzà ad uras l’economia ed introducì svelt il raziunament. In’impurtanta rolla ha er la ‹battaglia dal graun› (Plan Wahlen) giugà. Ils gronds custs per l’economia federala han necessità d’incassar singulas taglias supplementaras, e l’onn 1941 è la fin finala vegnida introducida ina taglia da defensiun naziunala sin las entradas ed il possess. Questa taglia exista anc ozendi en furma da la taglia federala directa. Cur che la Svizra è stada circundada cumplettamain da las Pussanzas da l’axa, ha il pajais fatg sfurzadamain in contract economic per reglar il barat da cotgla, d’atschal e d’autras raubas ch’èn impurtantas per la guerra. La Svizra ha stuì conceder a la Germania credits da dapli ch’ina milliarda francs. Malgrà ch’il barat era uschiglio scumandà, ha la Svizra pudì furnir vinavant instruments da precisiun d’impurtanza militara als Alliads. Ils Alliads manavan dapi il 1939 ‹glistas nairas› per sfurzar l’industria da maschinas svizra da chalar d’exportar rauba en Germania. Il mars 1945 è la Svizra sa cunvegnida cun ils Alliads en la Cunvegna da Currie che la Svizra fineschia d’exportar en Germania e retschaivia ina part da las valurs da facultad tudestgas. En la Cunvegna da Washington il 1946 ha la Svizra stuì lubir als Alliads il dretg da confiscar tut il possess tudestg en Svizra. La dispita per l’uschenumnà ‹aur confiscà› ch’era vegnì en Svizra sur la banca dal Reich tudestg è ida a fin cun pajar 250 milliuns francs. Suenter han ils Alliads abolì tut las mesiras economicas e finanzialas encunter la Svizra. Il medem onn ha la Svizra cumenzà cun tractativas diplomaticas cun l’Uniun Sovietica. La rolla da la Svizra durant la Segunda Guerra mundiala è vegnida revedida per la davosa giada ils onns 1990 entras il Rapport da Bergier.

Durant la Guerra fraida ha la Svizra proseguì ina posiziun politicamain e militarmain neutrala. Ideologicamain appartegneva ella dentant cleramain a l’allianza liberal-occidentala. Per motivs da neutralitad n’ha la Svizra betg fatg part a l’ONU ed er betg a la NATO. La sedia europeica da l’ONU è dentant restada a Genevra er suenter l’aboliziun da la Societad da las naziuns. Las superpussanzas USA ed Uniun sovietica han valità quest star dapersai a moda critica. Tuttina èn ellas sa spruvadas d’entrar puspè formalmain en contractivas diplomaticas cun la Svizra. Oravant tut durant il temp gist suenter la Segunda Guerra mundiala è la Svizra che n’era betg devastada stada in factur economic e militar impurtant en l’Europa Centrala. Il cumenzament da la Guerra fraida ha manà oravant tut dapi il 1951 ad in grond e char rearmament ed ad ina vasta modernisaziun da l’armada svizra. L’obligaziun da prestar servetsch militar en l’armada da milissa durava da 20 fin 50 onns (refurma da l’armada 60). Fin il 1967 han ins er interprendì emprims pass en direcziun d’in rearmament atomar. La Svizra valeva sco pajais a la sava da daventar ina pussanza atomara. Cun suttascriver il contract da la bloccada da la furniziun d’atom l’onn 1969 ha la Svizra desistì voluntarmain da quest’opziun. Durant il temp suenter la guerra è la defensiun naziunala spiertala sa drizzada encunter il privel da l’occupaziun dal pajais tras l’armada dal Patg da Varsovia respectivamain encunter in’infiltraziun communista. Per quest motiv ha la Svizra dà albiert l’onn 1956 a radund 10 000 persunas da l’Ungaria e l’onn 1968 a radund 12 000 persunas da la Tschechoslovachia ch’èn fugidas da las intervenziuns sovieticas en lur pajais. La neutralitad privilegiava la Svizra da far ils uschenumnads ‹buns servetschs›. Uschia han gì lieu repetidamain conferenzas da pasch internaziunalas en Svizra (per il pli a Genevra). Exempels èn la Conferenza da l’Indochina l’onn 1954 u ils inscunters suprems regulars da las superpussanzas. 

Per motivs politics na vuleva la Svizra betg entrar en la Cuminanza europeica d’economia (CEE). Perquai ha ella fundà l’onn 1960 ensemen cun il Danemarc, la Norvegia, l’Austria, il Portugal, la Svezia ed il Reginavel Unì l’AECL. Ils 6 da matg 1963 è la Svizra entrada en il Cussegl da l’Europa. L’onn 1970 ha il Cussegl federal interprendì emprims pass en direcziun d’ina integraziun europeica da la Svizra. Quai ha manà il 1972 ad ina convenziun da commerzi liber cun la CEE. Il medem onn ha la Svizra er suttascrit la Convenziun dals dretgs umans europeica. Economicamain ha la Svizra percurrì suenter il 1945 ina conjunctur’auta sco anc mai ch’ha cuntinuà fin en ils onns 1970. Durant quest temp è il dumber d’exports bunamain creschì per il factur diesch. Cun la creschientscha cuntinuanta da la populaziun è er la fatscha da la Svizra sa midada. Oravant tut la Bassa tranter Genevra e Losanna, tranter Berna e Turitg ed en la regiun da Son Gagl ha pers tras la construcziun dischordinada ses caracter rural. Cun bajegiar tschintg ovras atomaras e cun augmentar l’utilisaziun da la forz’idraulica han ins cuntentà il basegn d’energia che creschiva medemamain. Il svilup economic, oravant tut en il sectur da servetschs, ha manà ad in augment da las entradas privatas e generalmain ad ina creschientscha dal bainstar. L’extensiun dal stadi social (il 1947 introducziun da l’Assicuranza per vegls e survivents ed il 1959 da l’Assicuranza federala d’invaliditad) e la reducziun dal temp da lavur, cumbinà cun il grond svilup da l’economia, han manà en Svizra ad ina pasch sociala ch’ha durà fin en ils onns 1990.

La creschientscha da l’economia ha necessità dapi ils onns 1960 l’import da lavurers ‹bunmartgads› or da l’exteriur (en spezial per l’industria da construcziun ed il turissem). La part da la populaziun da l’exteriur è creschida tranter ils onns 1960 e 1970 da 10 % a 17,5 %. Ils pli blers immigrants eran Talians, perquai che la Svizra aveva fatg l’onn 1948 in contract da procurar per lavur per ils lavurers talians. Dapi la fin da la conjunctur’auta en ils onns 1970 han ins remartgà tar tschertas parts da la populaziun ina tema d’ina surimmigraziun. Pliras emprovas da restrenscher la cifra dals esters en Svizra tras uschenumnadas ‹iniziativas da surimmigraziun› èn dadas en l’aua pervi dal suveran. Il Cussegl federal ha bain empruvà d’impedir ina domiciliaziun stabla dals lavurers esters cun crear in status da stagiun. Facticamain ha el dentant be engrevgià cun quai in’integraziun svelta dals immigrants.

L’emprima emprova d’introducir il dretg da votar da las dunnas sin nivel naziunal ha fatg naufragi en ina votaziun il 1959. Ils chantuns Vad e Neuchâtel han tuttina concedì a las dunnas quest dretg sin nivel chantunal. Pir l’onn 1971 ha la populaziun masculina svizra consentì l’introducziun dal dretg da votar da las dunnas. Il davos chantun ch’ha lubì er a las dunnas da prender part a la mastralia è stà il chantun Appenzell Dadora l’onn 1997, e quai be sut squitsch dal Tribunal federal. Suenter l’egualitad politica han las dunnas retschavì il 1981 er giuridicamain ils medems dretgs. Il 1984 è Elisabeth Kopp (PLD) vegnida elegida sco emprima dunna en il Cussegl federal.

En la politica interna è la Svizra stada marcada da la concordanza cuntanschida l’onn 1959 tranter las partidas predominantas. Quella è per exempel sa manifestada en l’uschenumnada furmla magica che reglava la repartiziun dals sezs en il Cussegl federal. La concordanza è vegnida en ina crisa pir suenter la fin da la Guerra fraida, cun l’avanzament da la Partida populara svizra (PPS) ch’ha siglientà il 2003 la furmla magica. Durant il temp suenter la guerra è la fidanza da la populaziun vegnida strapatschada repetidamain tras afferas politicas e stgandels. Uschia il 1964 cun l’affera da Mirage, il 1989 cun il stgandel da fischas u il 1990 cun la scuvrida da l’armada secreta P-26. Gia il 1949 avevan ils votants refusà al Cussegl federal la cuntinuaziun dal reschim plenipotent cun extender il referendum facultativ er sin conclus federals urgents. La crisa en connex cun il moviment separatistic en il Giura bernais è dentant vegnida schliada democraticamain cun la fundaziun dal chantun Giura. Il moviment internaziunal da la giuventetgna ha manà ils onns 1968 e 1980 (Tumults da giuvenils en Svizra) oravant tut a Turitg a cuntraversas cun tumults per part sanglentads tranter ils giuvenils e las autoritads. Politicamain e socialmain èn ins sa distatgà da las veglias elitas, e la defensiun naziunala spiertala è ida en malura. A medem temp è dentant naschì in cuntramoviment conservativ en las partidas burgaisas. Ina confruntaziun politica marcanta per la societad è sa manifestada il 1989 a chaschun da la votaziun dal pievel davart l’aboliziun da l’armada svizra, instradada da la Gruppa per ina Svizra senz’armada. Malgrà in grond engaschament da la politica, da las autoritads e da l’armada per mantegnair l’armada han 35,6 % da las persunas cun dretg da votar approvà l’iniziativa. Ensemen cun l’affera da las fischas ha la cuntraversa en connex cun l’armada chaschunà la fin definitiva da la defensiun naziunala spiertala.

Al Cussegl federal n’èsi pliras giadas betg reussì da far ina fin a l’isolaziun politica da la Svizra. Il pievel ha laschà ir da l’aua giu il 1986 l’iniziativa per entrar en l’UE ed il 1992 er quella d’ina participaziun al Spazi economic europeic (SEE).
Il Cussegl federal è sa decidì vinavant per ina politica d’integraziun, malgrà che l’opposiziun da circuls burgais-dretgs è daventada adina pli gronda. Il medem onn ha il Cussegl federal inoltrà a Brüssel ina dumonda per entrar en l’UE. L’avanzament da la partida populara Svizra (PPS) – ch’è sa decidida sco suletta partida dal Cussegl federal encunter in’integraziun europeica – e la disposiziun negativa dal pievel han pretendì dal Cussegl federal d’ir l’uschenumnada via bilaterala. Senza ina participaziun formala ha la Svizra accumplì autonomamain ils dretgs da l’UE. Duas giadas è la Svizra sa cunvegnida cun l’UE en las cunvegnas bilateralas davart in’integraziun parziala en il martgà intern da l’UE sco er davart la liberalisaziun dal traffic da persunas e dal traffic da rauba. 

Il onns 1990 èn er stads marcads d’ina crisa economica da plirs onns respectivamain d’ina creschientscha economica fitg mudesta ch’ha effectuà in grond indebitament public. A medem temp èn chantuns e vischnancas stads exponids ad ina concurrenza intensiva da las taglias ch’ha exclus per gronda part in augment da las entradas dal maun public. La diminuziun da l’industria da textilias e da l’industria da maschinas svizra ha manà oravant tut en la Svizra Orientala, per exempel en ils chantuns Glaruna e Son Gagl, ad ina deindustrialisaziun che dura fin il di dad oz. Per l’emprima giada dapi la Segunda Guerra mundiala è er la dischoccupaziun puspè creschida per pli ditg sur quatter procents. Fermamain pertutgads èn stads oravant tut ils lavurers da l’industria. Per ina fin da la crisa ha pir il svilup economic internaziunal procurà enturn la midada dal millenni. Fin oz èsi dispitaivel, sch’il fatg che la Svizra n’è betg sa participada a la SEE ed a l’UE, la fallida politica conjuncturala u la politica monetara da la Banca naziunala sajan responsabels per la lunga crisa.

Durant ils onns 1990 ha la Svizra purschì albiert a numerus fugitivs da differentas regiuns da conflicts internaziunals (oravant tut da Sri Lanka, da la Tirchia e da l’anteriura Jugoslavia). Durant la guerra en Bosnia-Erzegovina (1992–1995) ha la Svizra dà albiert e protecziun a bunamain 30 000 persunas. Durant il Conflict dal Cosovo (1998/99) èn quai stads circa 53 000 persunas. L’affluenza marcanta da persunas da territoris rurals da l’Europa dal Sid e da l’Ost ha procurà per tensiuns politicas en la societad, oravant tut pervi da l’integraziun culturala dals fugitivs ch’è fitg difficila.

La debatta politic-militara davart il futur da l’armada Svizra ha cuntinuà er en ils onns 1990. L’onn 1993 fiss la proposta da la Gruppa per ina Svizra senz’armada da renunziar a la cumpra da novs aviuns da cumbat dal tip F/A-18 prest vegnida sustegnida dal pievel. Suenter in’emprima refurma il 1995 ha l’armada retschavì dapli confidenza. La crisa structurala ch’è rutta ora pervi da la fin da la Guerra fraida e pervi da l’aboliziun da scenaris da periclitaziun reals, ha la Svizra dentant pudì surmuntar per part pir cun la refurma da l’armada XXI. Davent da la fin dals onns 1990 èsi vegnì debattì davart la cuntinuaziun da la milissa respectivamain davart ina professiunalisaziun da l’armada.

Suenter ina votaziun dal pievel ils 10 da settember 2002 è la Svizra entrada sco in dals ultims pajais renconuschids internaziunalmain en las Naziuns Unidas (ONU). Da sa participar a las Naziuns Unidas è l’ultim be pli vegnì cumbattì da forzas dretg-conservativas enturn la PPS.

Ils 10 da december 2003 è Christoph Blocher, la figura dominanta da la PPS, vegnì elegì en il Cussegl federal al lieu da Ruth Metzler-Arnold (PCD). Ch’ina persuna regenta n’è betg vegnida reelegida n’era betg pli capità dapi l’onn 1875. Cunquai è la fasa da la concordanza politica sco ella existiva dapi il 1959 ida a fin. Questa midada ha dà spazi ad ina pli gronda polarisaziun tranter las partidas. Formalmain è la concordanza dentant vegnida mantegnida er tar la nova cumposiziun dal Cussegl federal. La ‹cupitgada› da Christoph Blocher sco cusseglier federal ils 12 da december 2007 ha mussà cleramain la dischuniun tranter las partidas federalas. L’elecziun d’Eveline Widmer-Schlumpf – ina politicra moderada da la PPS – ha manà a la spartiziun da la PPS ed a la fundaziun da la Partida burgais-democratica (PBD), sco separaziun liberala da la PPS. Dapi la fundaziun da la BDP n’era la PPS betg pli represchentada en il Cussegl federal. Ils 10 da december 2008 è Ueli Maurer vegnì elegì sco successur dal cusseglier federal Samuel Schmid. Cun quai e la pli gronda partida Svizra, la PPS, puspè represchentada en il Cussegl federal.

L’october 2001 ha in attentat d’amoc en il parlament dal chantun Zug provocà plirs morts. In mais pli tard è capità in dals pli gronds collaps economics da l’istorgia svizra. La flotta d’aviuns da la Swissair n’ha betg pli pudì sgular per motivs d’insolvenza (‹grounding›). In onn pli tard ha l’interpresa la fin finala stuì sistir il manaschi. Ils rests da la societad aviatica èn vegnids integrads en la nova interpresa Swiss.

Durant la stad e l’atun 2002 ha gì lieu en la cuntrada dals trais lais enturn il Lai da Bienna, il Lai da Murten ed il Lai da Neuchâtel l’exposiziun naziunala Expo.02. Ils lieus d’occurrenza per las uschenumnadas arteplages èn stadas las citads da Bienna, Yverdon-les-Bains, Neuchâtel e Murten. Ultra da quai è vegnida installada ina plattafurma movibla sin ils trais lais, l’arteplage mobile du Jura. Mintgin dals lieus d’occurrenza era deditgà ad ina tematica principala: ad Yverdon il nivel emoziunal, a Bienna la scienza, a Murten l’art e la cultura ed a Neuchâtel il mument e l’eternitad. Pervia d’ina planisaziun da finanzas malgartegiada ha l’Expo dà bler da discurrer gia avant si’avertura. La finala ha l’Expo dentant pudì registrar bunas cifras da visitaders e chattà in bun resun. L’emprima giada dapi l’onn 1954 ha gì lieu la stad 2008 en Svizra – en collavuraziun cun l’Austria – in eveniment da sport d’impurtanza mundiala, numnadamain ils campiunadis europeics da ballape.

Entant ch’il svilup economic enturn la midada dal millenni n’ha betg cuzzà ditg, ha l’economia publica resentì dal 2006 al 2008 ina ferma creschientscha. Quai oravant tut pervia dals exports. Economs e politichers mettan la recreaziun da l’economia svizra en connex cun la circulaziun libra da persunas cun l’UE ch’è vegnida introducida l’onn 2002. Grazia a quella han numerus spezialists cun buna scolaziun, oravant tut da la Germania, chattà lavur en Svizra. Sco in dals unics pajais europeics demussa la Svizra, grazia ad in saldo d’immigraziuns positiv (2007: +75 400 persunas) ina creschientscha da la populaziun da 1,1 % (2007). La quota da la populaziun da l’exteriur stabla è tras quai creschida da 20,4 % (avrigl 2007) sin 21,1 % (avrigl 2008).

La crisa da finanzas ch’ha cumenzà l’entschatta da la stad 2007 ha er laschà enavos fastizs en l’economia da la Svizra cun sia ferma brantscha da finanzas. Las duas grondas bancas UBS e Credit Suisse han fatg grondas sperditas cun specular cun immobiglias en ils Stadis Unids. La crisa da finanzas ha gì uschè grondas consequenzas ch’il stadi ha schizunt stuì sustegnair finanzialmain l’UBS. Las grondas sperditas da las bancas han per part er gì in effect negativ sin ulteriurs secturs da l’economia. Quant grondas che las consequenzas vegnan ad esser n’è anc betg pussaivel da dir.





</doc>
<doc id="8452" url="https://rm.wikipedia.org/wiki?curid=8452" title="Andri Peer">
Andri Peer

Andri Peer (19 da december 1921 a Sent – 2 da zercladur 1985 a Winterthur) è stà in poet rumantsch.

Andri Peer è naschì en Engiadina Bassa. El ha frequentà il seminari da scolasts a Cuira ed ha studegià a Turitg e Paris. Promovì ha el cun la dissertaziun "Die Terminologie des Bauernhauses in Romanisch Bünden". A partir dal 1952 ha el lavurà a la Scola chantunala a Winterthur sco scolast per franzos e talian. Ultra da quai è el stà docent per la lingua rumantscha a l'Universitad da Turitg. El è stà commember da la suprastanza da l'Uniun da scripturas e scripturs svizra e president dal club P.E.N. da la Svizra taliana e rumantscha.

Peer ha scrit ina gronda part da sias ovras litteraras – tranter quellas era cudeschs per uffants – per rumantsch, però er divers raquints en tudestg. Las poesias ha el translatà cun agid da divers poets, tranter auter cun Herbert Meier, Giorgio Orelli e André Imer en tudestg, franzos, talian, ingles ed en autras linguas. Cun sia activitad publicistica è Andri Peer sa fatg in num sco intermediatur cultural, el è stà collavuratur da radio e televisiun ed ha rapreschentà la litteratura rumantscha sin numerus viadis en Svizra ed a l'exteriur.






</doc>
<doc id="8455" url="https://rm.wikipedia.org/wiki?curid=8455" title="Signuradi">
Signuradi

Il Signuradi (tud. "Bündner Herrschaft") respectivamain il Circul da Maiavilla è la part la pli settentriunala dal chantun Grischun en la Val dal Rain da Cuira. Ella è situada a la spunda dretga dal Rain tranter il flum Landquart en il sid, il Rain e la Part Sura Songagliaisa cun Ragaz Bogn en il vest, il Reticon cun Vilan e Falknis en l'ost ed il St. Luzisteig e Liechtenstein cun Balzers en il nord.

Il Signuradi cumprenda las quatter vischnancas da Fläsch, Maiavilla, Jenins (ist. "Gianin") e Malans. Ellas furman il circul da Maiavilla en il district dal Landquart che dumbran ensemen radund 5'800 abitants. Il lieu il pli impurtant è Maiavilla cun var 2'400 abitants.

Il num ch'ozendi vegn anc duvrà per il circul datescha dal temp cura che las dretgiras da Maiavilla e Malans eran regiuns subditas a las Trais Lias, la Lia Grischa, la Lia da la Chadé e la Lia da las Diesch Dretgiras. Sco part da la Lia da las Diesch Dretgiras eran ils dal Signuradi dominaturs e dominads a medem temp.

Il Signuradi è la pli gronda regiun da viticultura dal Grischun cun ina posiziun climaticamain favuraivla. Pertutgant il traffic è ella accessibel tras las lingias Cuira-Turitg e Cuira-Son Gagl da la SBB cun la staziun a Maiavilla, la lingia Cuira-Landquart-Claustra-Tavau da la Viafier retica cun la staziun a Malans sco era tras la autostrada A13 cun las sortidas a Bad Ragaz (per Fläsch), Maiavilla (per Maiavilla e Jenins) e Landquart (per Malans).


</doc>
<doc id="8464" url="https://rm.wikipedia.org/wiki?curid=8464" title="Istorgia da la Republica democratica tudestga">
Istorgia da la Republica democratica tudestga

La Republica democratica tudestga, RDT ("Deutsche Demokratische Republik, DDR") è in stadi istoric ch’ha existì tranter il 1949 ed il 1990 en l’ost da la Germania dad oz. La fundaziun da la RDT ils 7 d’october 1949 ha gì lieu sut l’influenza da l’Uniun sovietica. Quai suenter ch’ins aveva fundà cun agid dals trais alliads dal vest la Republica Federala Tudestga en il territori da lur zonas d’occupaziun (‹trizona›). Suenter la vieuta da 1989/1990 e la fin dal socialissem en la RDT ha la Chombra dal pievel – ch’era vegnida elegida l’emprima giada tras elecziuns libras – decidì da s’associar a la Republica Federala Tudestga. Cun la Reuniun tudestga ils 3 d’october 1990 ha la RDT chalà d’exister.

Cunquai ch’ils alliads principals (Stadis Unids, Gronda Britannia ed Uniun sovietica) n’eran betg vegnids da sa cunvegnir durant la Segunda Guerra mundiala ad ina politica communabla areguard la Germania, avevan els gia discutà a las Conferenzas da Teheran e Jalta davart ina divisiun dal pajais. Suenter la capitulaziun da las forzas armadas tudestgas han ils schefs da las regenzas da l’Uniun sovietica, da la Gronda Britannia e dals Stadis Unids concretisà quest’idea a la Conferenza da Potsdam. Els han dividì la Germania en quatter zonas d’occupaziun e la citad da Berlin en quatter secturs, han dentant laschà controllar questas parts d’in cussegl da controlla allià communabel. La demilitarisaziun economica (en spezial la demontascha d’implants industrials) dueva succeder en mintga zona a moda autonoma. 

Cun il temp èn ils svilups economics da las zonas d’occupaziun dal vest e da la zona d’occupaziun sovietica ids pli e pli in ord l’auter. Tranter l’Uniun sovietica ed ils Stadis Unids creschivan las tensiuns era pervia da differenzas en la politica mundiala. La finala han quellas manà a la Guerra fraida. Quai è vegnì evident suenter la reuniun da las zonas d’occupaziun da la Gronda Britannia e da l’America che furmavan dapi l’onn 1947 la ‹bizona›, ma era cun il Plan da Marschall ch’ha rinforzà il vest da la Germania. En la zona d’occupaziun sovietica ha l’Uniun sovietica entant cuntinuà cun las demontaschas per motivs da reparaziun. En pli ha ella impedì che la zona sa participeschia al Plan da Marschall, quai ch’avess muntà che la zona d’occupaziun sovietica fiss vegnida integrada en il sistem economic dal vest. Sco pendant tar ils organs da la bizona han ins fundà en l’ost la Cumissiun d’economia tudestga e reunì en quella vastas parts da l’administraziun statala. 

Per protestar cunter la decisiun dals Alliads dal vest da vulair fundar in stadi tudestg separà, ha il represchentant da l’Uniun sovietica bandunà ils 20 da mars 1948 las sesidas dal Cussegl da controlla. La divisiun da la Germania ch’ins temeva è daventada realitad a partir da quel mument ch’ins ha revalità la munaida mo en las zonas d’occupaziun dal vest (20 da zercladur 1948). Trais dis pli tard han ils suverans da la zona d’occupaziun sovietica decidì d’instradar in’atgna refurma monetara. Cunter la voluntad dal schefcumandant sovietic era la munaida dal vest era vegnida introducida en ils secturs dal vest da Berlin. Per protestar cunter questa decisiun ha l’Uniun sovietica bloccà Berlin ed uschia empruvà d’obtegnair l’entira citad. Sinaquai han ils Alliads dal vest decidì da proveder Berlin tras ina punt aviatica. Tut en tut han aviuns furnì durant indesch mais rauba d’agid enfin che l’Uniun sovietica ha schlià la bloccada ils 12 da matg 1949.

L’Uniun sovietica aveva sviluppà atgnas ideas co che la Germania dueva vesair or suenter la guerra. Josef Stalin pensava ad in stadi neutral, betg dividì e nunsocialistic. El quintava d’obtegnair oravant tut bleras reparaziuns dal territori da la Ruhr. Persuenter dueva la zona d’occupaziun sovietica trametter victualias en las zonas dal vest. Damai che quai n’è betg succedì, han ils Alliads dal vest era terminà lur furniziuns. Quests plans n’ha Stalin pia betg pudì realisar. Per sa resalvar tut las opziuns, ha el spustà la ‹sovietisaziun› da l’atgna zona d’occupaziun ed evità a l’entschatta in svilup communistic avert. 

Suenter la fin da la guerra ha l’Uniun sovietica instituì en sia zona d’occupaziun l’uschenumnada Administraziun militara sovietica en Germania. Quella dueva administrar la zona e guardar ch’i vegnia creà in sistem politic en il senn da l’Uniun sovietica. Per cuntanscher quai ha ella controllà e reglà l’entir sistem politic e la vita sociala ed ha occupà fin 50 000 collavuraturs. Entaifer la zona d’occupaziun sovietica ha ella fundà tschintg pajais e surdà a quels l’october 1945 cumpetenzas legislativas.

Per il svilup politic era responsabla l’uschenumnada ‹Gruppa Ulbricht›. Ella consistiva da Walter Ulbricht e d’auters commembers da la Partida communistica da la Germania ch’eran emigrads avant respectivamain durant la Segunda Guerra mundiala en l’Uniun sovietica ed eran vegnids scolads là. Els duevan gidar l’Armada cotschna da reconstruir l’administraziun. La gruppa era gia activa en Germania avant la fin da la guerra. Uschia han ils cumandants sovietics pudì surdar numerusas posiziuns-clav entaifer las administraziuns communalas a communists tudestgs. La devisa dad Ulbricht era: «I sto parair democratic, ma nus stuain tegnair en maun tut.»

Per ils Alliads dal vest e per ils politichers tudestgs èsi stà ina surpraisa che l’Administraziun militara sovietica en Germania ha pussibilità il zercladur 1945 almain formalmain in sistem pluralistic da partidas tudestgas. Ella ha lubì a la KPD ed a la SPD da puspè daventar activas ed ha pussibilità la fundaziun da la CDU e da la LPD. Questas partidas han fundà in bloc antifaschistic, dal qual la Front naziunala è sa sviluppada pli tard. Entaifer quest gremi vulevan ellas organisar la denazificaziun e la reconstrucziun dal pajais a moda communabla.

Malgrà che l’Administraziun militara sovietica en Germania favurisava massivamain la KPD, n’ha quella betg pudì cuntanscher sia finamira da daventar la partida la pli gronda en la zona d’occupaziun sovietica. Il cuntrari, en il decurs da l’onn 1945 è ella s’isolada pli e pli da la populaziun e da las autras partidas. Suenter las experientschas dal temp dal naziunalsocialissem devi en la KPD ed en la SPD da la zona d’occupaziun sovietica stentas da stgaffir ina partida da lavurers communabla. Il zercladur 1945 ha la KPD dentant refusà ina pretaisa correspundenta da la SPD. Cunquai che la popularitad da la KPD sa diminuiva, han ins sfurzà l’onn 1946 la SPD sco concurrenta principala da sa colliar cun la KPD a la Partida unitara socialistica da la Germania (SED). Quai avev’ins cuntanschì cun squitsch massiv, corrupziun dals manaders ed engianadas davart las vairas finamiras da la KPD. Cun 47,5 % da las vuschs tar las elecziuns dals parlaments dals territoris l’october 1946 n’ha la SED tuttina betg cuntanschì la maioritad absoluta giavischada. 

Per impedir la resistenza da la CDU e da la LDP cunter ulteriuras intervenziuns en il sistem da partidas, ha la SED introducì ils onns 1947/1948 in nov instrument, numnadamain il moviment dal congress dal pievel. A chaschun da duas sesidas ils onns 1947 e 1948 ha il Congress tudestg dal pievel decidì da recepir novas partidas da bloc (la NDPD e la DBD) ed organisaziuns da massa (la Lia da cultura, la Lia libra da sindicat tudestga e la Lia democratica da dunnas tudestga) en il bloc antifaschistic. Quellas gruppaziuns vegnivan dominadas per gronda part da communists.

Plinavant ha il segund Congress dal pievel decidì d’installar in Cussegl tudestg dal pievel ch’ha survegnì l’incumbensa d’elavurar ina constituziun per l’entira Germania. Quest cussegl ha cumenzà sia lavur ils 19 da mars 1948 sut il presidi da Wilhelm Pieck (SED), Wilhelm Külz (LDP) ed Otto Nuschke (CDU). Otto Grotewohl ha manà la cumissiun ch’ha preschentà ses resultats ils 22 d’october. La constituziun sa basava sin in sboz correspundent da la SED dal 1946. Ils 19 da mars 1949 ha l’emprim Cussegl tudestg dal pievel approvà ella.

Cun agid da glistas unitaras han ins elegì il matg 1949 il terz Congress dal pievel. Vesend la saira dals 15 da matg 1949 ch’i na dettia betg ina maioritad, han ins fatg curtas e dumbrà ils cedels vits e stritgads atras sco vuschs affirmativas. L’Administraziun tudestga da l’intern aveva instruì da proceder uschia. La saira dals 16 da matg 1949 han ins communitgà uffizialmain che 66,1 % dals electurs hajan vuschà «gea». Quest terz Congress dal pievel ha confirmà ils 30 da matg la constituziun e nominà il segund Cussegl tudestg sco organ permanent. Lez ha declerà sasez sco chombra dal pievel provisorica e mess en vigur la constituziun, uschia che la RDT è stada fundada (7 d’october 1949).

Las demontaschas sovieticas han l’emprim restrenschì massivamain l’economia en la zona d’occupaziun sovietica. En il rom da la demontascha principala ha Stalin serrà fin la fin da l’onn 1946 dapli che 1000 manaschis, oravant tut da l’industria chemica ed optica, e fatg allontanar il segund binari e l’electrificaziun da bunamain tut las lingias da viafier. Cunter il contract da Potsdam han ins era retratg reparaziuns da la producziun currenta e transferì en possess da l’Uniun sovietica circa 200 fatschentas impurtantas ch’existivan gia ni che vegnivan gist fundadas. Circa 460 manaschis da Berlin èn daventads victimas da l’emprima unda da demontascha ch’ha gì lieu tranter il matg ed il fanadur da l’onn 1945. Quai correspunda a var 75 % da las capacitads da quel temp. En cumparegliaziun cun l’onn 1936 duai la Germania da l’Ost avair pers tras demontaschas il suandant:


Ensemen cun ils donns da guerra èn circa 50 % da las capacitads industrialas idas a perder. Uffizialmain stim’ins ch’igl è vegnì pajà a l’Uniun sovietica var 4,3 milliardas dollars reparaziuns. Autras stimaziuns quintan cun 15 fin 18 milliardas dollars. Per l’onn 1949 hai per exempel era dà custs d’occupaziun d’uffizialmain 2,2 milliardas marcs tudestgs.

Cun la parola "Junkerland in Bauernhand" han l’Administraziun militara sovietica en Germania e la KPD manà tras il settember 1945 ina refurma dal terren. In terz da tut las surfatschas agriculas (circa 3,2 milliuns hectaras) èn vegnidas repartidas da nov, tranter quellas circa 2,5 milliuns hectaras d’anteriurs gronds proprietaris da terren. In milliun hectaras han ins transferì en 532 bains dal stadi. Il dumber da manaschis agriculs privats è creschì fin ad 855 600 (1950) ed era uschia pli aut che l’onn 1939. Plinavant han ins exproprià senza indemnisaziun delinquents da guerra, funcziunaris e represchentants da la NSDAP sco era tut ils proprietaris da terren che possedevan bains cun passa 100 hectaras. L’Administraziun militara sovietica en Germania ha repartì quest terren ad uschenumnads purs novs, per il pli purs senza terra, lavurers agriculs e fugitivs. Quels duevan cultivar sezs lur funs da tschintg fin diesch hectaras grondezza. Damai ch’els na possedevan savens naginas maschinas agriculas, eran els dependents da las staziuns d’emprestar maschinas stgaffidas l’onn 1949. Cunquai che Stalin na vuleva betg dar si l’idea d’ina Germania unida, ha la midada socialistica da l’economia da la Germania da l’Ost pir cumenzà per propi l’onn 1952. 

Wilhelm Pieck è stà il 1949 l’emprim president da la RDT, Otto Grotewohl l’emprim primminister. Omadus eran dapi il 1946 parsuras da la SED. L’onn 1950 han ins confermà els en lur uffizis da partida; il vair suveran Ulbricht è daventà secretari general dal nov Comité central da la SED. Suenter la mort da Wilhelm Pieck han ins furmà il Cussegl dal stadi da la RDT ch’ha remplazzà l’uffizi dal president. Ulbricht han ins numnà parsura dal nov cussegl. 

Malgrà che blers commembers ed intginas lias han protestà, han ins unì l’onn 1950 tut las partidas a la Glista unitara da la front naziunala. Tar las emprimas elecziuns per la chombra dal pievel ha quella glista che vegniva dominada da la SED retschet tenor indicaziuns uffizialas 99,3 % da las vuschs, l’onn 1954 99,46 % e l’onn 1958 99,7 %. 

Curt suenter ch’ella è stada fundada, ha la RDT fatg contracts cun auters stadis dal bloc da l’ost. Il fanadur 1950 ha ella fixà cun la Pologna la lingia Oder-Neisse sco cunfin dals stadis. Il settember dal medem onn è la RDT daventada commembra en il Cussegl per agid economic vicendaivel che furmava l’equivalent da la Communitad europeica. 

La direcziun politica da la RDT è sa stentada da l’entschatta ennà da vegnir renconuschida diplomaticamain d’auters stadis. Ella ha era empruvà da trair a niz schabetgs sco l’atterrament d’urgenza d’in helicopter d’armada american il zercladur 1958 per intimar stadis dal vest da renconuscher la RDT tras contacts uffizials. La Republica Federala Tudestga percunter ha empruvà d’impedir quai. Tras la Doctrina da Hallstein ha ella smanatschà ad auters stadis d’interrumper las relaziuns diplomaticas per cas che quels avessan renconuschì la RDT.

L’onn 1952 ha Stalin fatg amogna contractivas per ina reuniun e per la neutralitad da la Germania (Notas da Stalin). Las autoritads dal vest han chapì quai sco manevra da diversiun che dueva impedir l’integraziun da la Germania dal Vest en il mund dal vest. La correspundenza è la finala ida a fin senza resultats. Sin quai ha la RDT promovì sia ‹integraziun en l’ost› e la midada socialistica da l’economia tudestga da l’ost. Suenter che la Republica Federala Tudestga era daventada l’onn 1954 commembra da l’Uniun da l’Europa occidentala, è la RDT entrada l’onn 1955 en il Patg da Warschau. 

L’Administraziun militara sovietica en Germania è vegnida remplazzada tras la Cumissiun da controlla sovietica; a quella è succedida l’onn 1953 il Cummissari aut sovietic. Ils 25 da mars 1954 ha l’Uniun sovietica empruvà d’auzar la valur da la RDT sin plaun internaziunal cun declerar suveran il pajais. Suenter che l’Uniun sovietica ha confermà l’onn 1955 la suveranitad cumplaina da la RDT, han ins era abolì l’uffizi dal Cumissari aut sovietic.

L’onn 1958 ha Nikita Chruschtschow pretendì ch’ins revedia la Cunvegna da Potsdam e ch’ils Alliads dal vest termineschian lur politica d’occupaziun en la citad da Berlin. A medem temp ha el annunzià che l’Uniun sovietica surdettia ses dretgs da controlla da Berlin a la RDT. Evidentamain vuleva Chruschtschow unir las singulas parts da Berlin e furmar uschia ina ferma chapitala da la RDT. Cun quai ha cumenzà l’uschenumnada ‹Crisa da Berlin›. L’enviern 1958/1959 ha l’Uniun sovietica plinavant laschà staziunar l’emprima giada rachetas atomaras da gronda distanza ordaifer ses territori. Il stab general sovietic ha mintgamai staziunà sis rachetas dal tip SS-3 Shyster a Fürstenberg/Havel ed a Vogelsang. La SS-3 era fatga per transportar detunaturs da 300 kilotonnas TNT sur ina distanza da 1200 kilometers fin a Bonn, Brüssel, Paris u Londra. 

Era areguard la politica sociala hai dà profundas midadas en la RDT. Uschia èn las dunnas vegnidas integradas sistematicamain en il ‹svilup dal socialissem›. E per tgirar ils uffants han ins stgaffì canortas, scolettas e structuras dal di per uffants da scola. Il sistem da scola han ins refurmà cun endrizzar la scola superiura politecnica. Ins vuleva educar ils uffants uschè baud sco pussaivel en il senn dal socialissem. 

Suenter ch’igl aveva gia dà in plan da dus onns, è l’economia da la RDT suandada a partir da l’onn 1951 l’emprim plan da tschintg onns. Cun quai è ella entrada en l’economia planifitgada. Dapi il 1950 era la Cumissiun da planisaziun statala responsabla per fixar e controllar ils plans a lunga vista e manar l’economia a moda centrala. L’onn 1958 han ins abolì definitivamain las cartas da victualias. L’onn 1959 è sa mussà ch’il segund plan da tschintg onns na progrediva betg sco giavischà; ins ha perquai fatg in plan da set onns. Numerusas Societads anonimas sovieticas ha la RDT cumprà enavos e midà ellas en manaschis naziunalisads.

Per l’agricultura ha la SED relaschà la devisa ‹dal jau al nus›. Sut quest motto dueva la populaziun rurala vegnir persvadida dals avantatgs supponids d’ina agricultura collectiva, e quai «a basa facultativa». La finamira era da fundar Cooperativas da producziun agriculas. Quellas duevan esser «turs da signal sin la champagna» e purtar l’idea da la sovietisaziun en tut ils vitgs. Perquai ch’ils blers purs mussavan pauc interess da lavurar a moda cooperativa, han ins unì a Cooperativas da producziun agriculas oravant tut bains purils bandunads e manaschis pitschens ch’eran strusch abels da surviver economicamain. L’onn 1952 devi strusch 2000 cooperativas en la RDT; las bleras dad ellas eran economicamain plitost flaivlas. 

Purs pitschens e mesauns han ins mess sut squitsch cun repressiuns ed autas taxas obligatoricas. Plinavant han ins disfavurisà els tar la repartiziun da maschinas agriculas tras las staziuns d’emprest. Plirs dieschmilli purs èn sinaquai sa redomiciliads en il vest. Suenter las protestas dals 17 da zercladur 1953 – ch’avevan er tschiffà la champagna – han ins l’emprim franà il process da collectivar. L’Uniun sovietica ha dentant fatg squitsch, uschia che la direcziun da la RDT ha puspè accelerà la collectivaziun a partir dal 1958. Truppas d’agitaziun da la SED duevan muventar ils purs cun sfurzar els ni tras smanatschas da sa participar «facultativamain» a las Cooperativas da producziun agriculas. Purs renitents vegnivan arrestads dal Ministeri per la segirtad dal stadi.

Parallel al svilup en la Germania dal Vest ha la televisiun statala da la RDT cumenzà la fin da l’onn 1952 cun emissiuns d’emprova ed ha emess in program regular a partir dal 1956. En ils onns 1960 furmava l’emissiun da propaganda "Der schwarze Kanal" da Karl-Eduard von Schnitzler ina part impurtanta dal program.

L’onn 1952 ha la direcziun da la RDT declerà il «svilup dal socialissem tenor plan» sco pensum fundamental, ha accelerà il process da la ‹sovietisaziun› da la societad e rinforzà la pussanza dal stadi. Tar la refurma da l’administraziun dal 1952 èn ils tschintg pajais vegnids partids en 15 districts e 217 circuls. Ultra da quai ha la regenza mess en dumonda la classa sociala mesauna ch’era restada. En spezial purs e manaschis pitschens vulev’ins privar da lur independenza cun auzar las taxas. Era la tenuta vers la baselgia è daventada pli critica. 

Ils 28 da matg 1953 ha il Comité central da la SED decidì d’auzar las normas da lavur per 10,3 %. Sinaquai ha il Biro politic da la Partida communistica da l’Uniun sovietica admonì la SED da betg suandar ina lingia memia immobila e dira per sviluppar il socialissem. La RDT ha perquai decidì e proclamà ils 11 da zercladur il ‹Nov curs› che cuntegneva numerus levgiaments, oravant tut per la classa sociala mesauna e per ils purs. Uschia ha ella retratg differentas mesiras ch’eran vegnidas proclamadas ils davos mais; l’auzament da las normas è dentant restà. Ils 16 da zercladur hai perquai dà chaumas sin dus gronds plazzals a Berlin, il bloc 40 en la Stalinallee ed il nov ospital a Berlin-Friedrichshain. Latiers hai dà in til da protesta en direcziun da la sedia da la regenza da la RDT. Ils 17 da zercladur 1953 èn las protestas sa derasadas sur l’entir pajais. Truppas sovieticas han abattì quellas sanguinusamain. La direcziun da la RDT ha numnà la revolta in’ovra d’«agents faschists da pussanzas estras». 

Il mars 1953 è Stalin mort. Sin il XXavel di da partida da la Partida communistica da l’Uniun sovietica il 1956 ha ses successur Nikita Chruschtschow introducì la destalinisaziun. Per la direcziun da la RDT è questa vieuta vegnida nunspetgadamain ed ha manà ad ina tscherta confusiun. Fin avant il di da partida aveva ella anc ludà Stalin; cura che Ulbricht ha percurschì la midada da direcziun ha el adattà ses pled da bainvegni als novs parairis dals manaders sovietics. Immediat suenter il di da partida ha la direcziun da la SED empruvà da transmetter a ses commembers las novas ‹tesas›. En l’organ central da la SED, la gasetta "Neues Deutschland", ha Ulbricht scrit che Stalin na saja betg stà in ‹classicher› dal marxissem – suenter ch’el aveva pretendì quai anc in mais avant. Era sche la SED ha tractà la dumonda da la destalinisaziun mo a l’ur da ses di da partida, ha quella fatg stremblir la concepziun dal mund dals communists tudestgs. En la retrospectiva pon ins constatar che la RDT n’ha mai propi prendì cumià dal tuttafatg dal stalinissem. Suenter ch’ins ha schizunt lubì l’onn 1985 films e revistas antistalinisticas en l’Uniun sovietica, ha la RDT rut ideologicamain cun il stadi da model d’antruras. Ma en consequenza da la destalinisaziun moderada aveva la RDT tuttina relaschà 25 000 praschuniers e reabilità numerus politichers sco Franz Dahlem, Anton Ackermann ni Hans Jendretzky. 

L’onn 1950 han ins fundà il Ministeri per la segirtad dal stadi. Sco «scut e spada da la partida» dueva quel segirar la pussanza da la SED a lunga vista. Wilhelm Zaisser è daventà l’emprim minister per la segirtad dal stadi, Erich Mielke secretari dal stadi.

Suenter las revoltas dals 17 da zercladur han ins oravant tut rinfatschà al Ministeri per la segirtad dal stadi d’avair disditg. Wilhelm Zaisser è pervia da quai vegnì exclus dal Comité central da la SED ed in onn pli tard era da la SED. Il Ministeri per la segirtad dal stadi è vegnì refurmà ad in Secretariat per la segirtad dal stadi e suttamess al Ministeri da l’intern. Pir l’onn 1955 ha il Ministeri per la segirtad dal stadi puspè retschavì il rang d’in ministeri autonom ed ha pudì surpigliar il servetsch da novitads da l’ester. 

En diversas acziuns da ‹purificaziun› han ins arrestà durant ils onns 1950 commembers da la partida ch’eran stads emigrads durant il temp dal naziunalsocialissem en pajais dal vest. Ma era socis da la SED èn daventads victimas da quellas acziuns.

Da sia vart dal cunfin tudestg ha la RDT endrizzà ina ‹zona serrada› da tschintg kilometers largezza, ina ‹sdrima da segirtad› da 500 meters largezza – ch’era segirada cun fildarom cun spinas – ed ina ‹sdrima da controlla› da diesch meters ladezza. Burgais ‹dubius› ch’eran da chasa en la zona serrada èn vegnids dischlocads l’onn 1952 per forza en la retroterra (uschenumnada ‹acziun parasits›).

Suenter che circa 1,72 milliuns umans avevan bandunà la RDT fin l’onn 1956 han ins relaschà ina nova lescha da pass per reducir il dumber dals viadis en il vest. La fugia da la republica è uschia vegnida criminalisada uffizialmain. 

Fin e cun l’onn 1960 è il dumber dals emigrants creschì vinavant – era perquai che blers purs na vulevan betg sa colliar cun ina Cooperativa da producziun agricula. Be per il mais da settember da l’onn 1960 han las autoritads dal vest da Berlin registrà 20 968 fugitivs da la zona d’occupaziun sovietica. Fin l’onn 1961 avevan la finala bunamain trais milliuns umans bandunà la RDT dapi sia fundaziun. Damai ch’i sa tractava savens da glieud bain scolada, periclitava quella emigraziun la forza economica da la RDT ed a la fin dals quints l’entir stadi. A partir da l’onn 1961 han ins perquai erigì il Mir da Berlin per franar in’ulteriura emigraziun.

L’Administraziun militara sovietica en Germania aveva oriundamain anc fatg concessiuns envers las baselgias. La direcziun da la RDT percunter ha demussà la primavaira 1953 ina tenuta pli dira, perquai che las baselgias na vulevan betg sa laschar instrumentalisar. Ins ha agì oravant tut cunter la Plaiv giuvna e cunter plaivs da students. La tactica era quella da bandischar ils commembers da las scolas e d’arrestar singuls. Cun il ‹Nov curs› han ins l’emprim interrut il cumbat encunter las baselgias. L’onn 1955 han ins alura stgaffì in pendant tar la confirmaziun ecclesiastica cun reanimar la consecraziun da giuvenils tradiziunala dal temp dal moviment dals lavurers.

Ils 21 da settember 1964 è Otto Grotewohl mort. Successur sco parsura dal Cussegl dals ministers è daventà Willi Stoph. Ils 20 da favrer 1967 ha la Chombra dal pievel approvà ina lescha davart la naziunalitad da la RDT ch’ha remplazzà la naziunalitad tudestga che valeva fin là. L’avrigl 1968 han 94,5 % da la populaziun cun dretg da vuschar votà per ina nova constituziun. Quella ha definì la RDT sco «stadi socialistic da naziun tudestga» ed ha fixà en la constituziun la rolla predominanta da la SED. 

Il Comité central da la SED aveva scrit repetidamain brevs avertas a la SPD ed als sindicats en la Republica Federala Tudestga per schliar la dumonda da la Germania. L’onn 1966 ha la SPD (dal vest) respundì per l’emprima giada ad in tal scriver. La SED è stada talmain surpraisa da questa reacziun e da las discussiuns che quai ha provocà en la RDT ch’ella ha la finala renunzià als discurs ch’ella sezza aveva proponì oriundamain. 

Suenter ch’ins ha furmà la Coaliziun gronda en la Republica Federala Tudestga hai dà ina politica da l’ost pli movibla sut la direcziun da Willy Brandt. La direcziun da la SED ha sinaquai midà sia concepziun areguard la dumonda da la Germania ed è ida en la defensiva. Ella temeva ch’in dialog avert cun la Germania dal Vest pudess incitar la populaziun da la RDT. Indizis per quai avev’ins gia vis a l’ur da l’inscunter dals schefs da stadi ad Erfurt il 1970. Suenter la fin da la Doctrina da Hallstein eri uss la direcziun da la RDT ch’empruvava d’evitar ch’auters stadis (socialists) renconuschian la Republica Federala Tudestga. 

Suenter avair construì il Mir è vegnì cumandà als policists da guardia da duvrar l’arma vers fugitivs. Ils emprims morts han provocà pitschnas sajettadas tranter la polizia da cunfin dal vest e da l’ost. A partir da l’onn 1961 ha la RDT schizunt minà sia vart dal cunfin tudestg.

Ils 24 da schaner 1962 ha la RDT introducì l’obligaziun al servetsch militar per pudair garantir il basegn da persunal da l’Armada naziunala dal pievel che dumbrava 85 000 umens e ch’era vegnida fundada il 1956. Sut squitsch da las baselgias ha la RDT purschì a partir da l’onn 1964 il servetsch militar senz’arma (sco schuldà da construcziun). 

Sur il territori da la RDT ed oravant tut sur ils corridors d’aria vers Berlin dal vest hai dà pliras giadas pitschens conflicts tranter aviuns da cumbat dal vest ed aviuns da cumbat sovietics. L’onn 1962 han aviuns da chatscha sovietics chatschà en las stretgas transportaders da militar dals Alliads dal vest. En in da quels seseva l’ambassadur englais. L’onn 1964 è in aviun american vegnì sajettà giu sur Thüringen. Ils 20 e 21 d’avust 1968 han truppas da l’Armada naziunala dal pievel plinavant sustegnì logisticamain las truppas da l’Uniun sovietica ch’han abattì la Primavaira da Prag. Truppas da la RDT n’èn dentant betg marschadas en la Tschecoslovachia. 

Ils onns 1960 han ina crisa economica e discussiuns en l’Uniun sovietica sfurzà la SED da midar sia politica d’economia. Il ‹Nov sistem economic per planisar e manar l’economia› è vegnì introducì. Per augmentar tut las reservas da prestaziun e svegliar iniziativas ha quel dà a las ‹Uniuns dals manaschis naziunalisads› dapli autonomia ed als lavurers ina ‹cunresponsabladad da lavur›. La finamira da tut quai era da render il sistem pli flexibel. Il standard da viver è sinaquai s’augmentà in pau, la distanza tar la Republica Federala Tudestga è dentant restada.

Cura ch’ina emprima mancanza da devisas nà dal «territori d’economia nunsocialistic» (NSW) è sa mussada, han ins fundà il 1962 l’organisaziun da commerzi Intershop. En quests negozis pudev’ins sulettamain pajar cun devisas estras, persuenter purschevan els products ch’i na deva betg per la munaida uffiziala marc da la RDT ni mo en qualitad pli bassa. Tut en tut eran ils artitgels cleramain pli bunmartgads che products correspundents en il vest da la Germania.

Perquai che la stgarsezza da devisas è creschida vinavant, ha Alexander Schalck-Golodkowski endrizzà a partir dal 1964 la partiziun Coordinaziun commerziala entaifer il Ministeri per il commerzi cun l’exteriur. Quella dueva procurar cun tut ils meds legals e savens era illegals per ulteriuras devisas e guntgir embargos existents cunter la RDT.

Suenter dispitas cun manaders da la partida pervia da la politica d’economia e la politica exteriura è Ulbricht vegnì sfurzà l’onn 1970 da demissiunar da bunamain tut ses uffizis «per motivs da sanadad». Ils 3 da matg 1971 è l’era Ulbricht ida a fin; sco successur è vegnì elegì Erich Honecker. La midada a la testa ha muntà ina cesura profunda per il svilup da la RDT. Suenter che Ulbricht aveva demissiunà han ins stgatschà sistematicamain ses temp d’uffizi da l’istoriografia e punctuà tut las midadas ch’han gì lieu sut il nov reschim. Il num dad Ulbricht n’è strusch pli vegnì menziunà en la publicitad. 

A la finamira politica da reunir la Germania ad in pajais socialistic han ins renunzià definitivamain. Per quai han ins stritgà tut ils indizis correspundents da la constituziun e substituì tar bleras organisaziuns ed instituziuns la denominaziun ‹Germania› tras ‹RDT›. Uschia han ins per exempel renumnà la ‹Televisiun tudestga› en ‹Televisiun da la RDT› e substituì tar il numer da l’auto il ‹D› cun ‹DDR›. Per resguardar il liom psicologic ed emoziunal tar la cultura tudestga ha Honecker duvrà la furmla: «stadi: RDT, naziunalitad: tudestga».

Il temp d’uffizi da Honecker è stà caracterisà d’in conclus da la SED ch’ha mess en il center l’«unitad da la politica d’economia e da la politica sociala». Cun augmentar il standard da viver e la capacitad da cumpra vulev’ins auzar la cuntentientscha da la populaziun e la finala era la productivitad dal pajais. In element essenzial furmava in program per bajegiar abitaziuns che dueva schliar fin l’onn 1990 il problem urgent d’abitaziuns. En consequenza da quai hai dà en bleras citads da la RDT numerus quartiers novs cun abitaziuns confortablas per da lez temp. Fin il 1980 han ins erigì u modernisà 700 000 fin 800 000 abitaziuns, e fin l’onn 1990 han ins construì tenor indicaziuns uffizialas tut en tut trais milliuns abitaziuns en chasas d’elements prefabritgads. Pli tard è dentant sa mussà che la regenza da la RDT aveva falsifitgà quellas cifras; en realitad avev’ins construì mo 1,92 milliuns abitaziuns. Perquai che la sanaziun da chasas veglias fiss stada memia chara per la RDT, han ins laschà ir en muschna u stgarpà giu ellas, quai ch’ha manà ad ina devastaziun dals centers da las citads.

In auter element central da la politica economica da Honecker è stà da procurar per stabiliments da producziun per bains d’export e da consum. Questas investiziuns han ins finanzià tras credits emprestads tar bancas dal vest. Tenor plan duevan ellas sa pajar a partir da la fin dals onns 1970. Quella midada da la politica economica ha chaschunà l’emprima giada auts debits da la RDT tar pajais nunsocialistics. Tenor l’avis d’intgins auturs è quai stà «l’entschatta da la fin» da la RDT. 

La funtauna d’energia principala da la RDT furmava il charvun da terra indigen ch’ins duvrava per stgaudar las abitaziuns e per producir electricitad. L’ieli sovietic fiss stà memia prezius per quai; per l’ina custava el bler, per l’autra furmava el – sco product final raffinà – la funtauna da devisas la pli impurtanta da la RDT. Cura che la temperatura è crudada l’enviern 1978/1979 da Son Silvester per 25 grads, è il dischavantatg da questa dependenza sa mussà a moda eclatanta: la fradaglia ha franà l’explotaziun dal charvun da terra. Perquai ch’i na deva strusch reservas, è ina gronda part da l’economia stada eri durant 15 dis. 

Cun ina tenuta pli liberala vers artists ed intellectuals vuleva la direcziun da la SED surmuntar il foss tranter la populaziun e la direcziun. Quai è sa midà a moda andetga l’onn 1976 cun annullar il dretg da burgais da Wolf Biermann. Quest’acziun ha mess en moviment protestas energicas ed ha manà ad ina rimnada da suttascripziuns tar artists da num ed auturs. Numerus signataris prominents èn sinaquai vegnids mess sut squitsch e sfurzads da partir en il vest da la Germania; intgins han ins era prendì en fermanza. L’onn 1979 è la dispita escalada, plirs commembers prominents èn vegnids sclaus da la lia d’auturs. 

Sut Erich Honecker ha la SED puspè resguardà dapli tant la rolla da manadra da l’Uniun sovietica sco era il model sovietic. Las relaziuns tranter la RDT e l’Uniun sovietica èn sinaquai sa megliuradas. Omadus pajais han fatg l’onn 1975 in contract d’amicizia ed assistenza ch’ha manà la RDT giuridicamain anc pli ferm en la dependenza da l’Uniun sovietica. 

Suenter che las quatter pussanzas (Frantscha, Gronda Britannia, Uniun sovietica e Stadis Unids) han suttascrit il settember 1971 la Cunvegna da Berlin ha la RDT fatg numerus contracts cun la Republica Federala Tudestga. Il december han ins suttascrit la cunvegna da transit per levgiar a Tudestgs dal vest viadis da ed a Berlin dal vest. In onn pli tard è vegnì suttascrit il contract fundamental ch’ha renconuschì la suveranitad ed ils cunfins da la RDT. Perquai che la Republica Federala Tudestga ha chalà da far resistenza cunter ina revalitaziun internaziunala da la RDT, è la situaziun da la politica exteriura da la RDT sa midada fundamentalmain. Gia il december 1972 avevan 20 stadis barattà diplomats cun la RDT (tranter auter l’Iran, la Svezia, la Svizra e l’Austria). Era cun l’America han ins pudì concluder relaziuns diplomaticas. Fin l’onn 1978 avevan tut en tut 123 regenzas da l’entir mund renconuschì la RDT tenor il dretg internaziunal public. Cun quai era la pli impurtanta fasa da sia politica exteriura terminada cun success. 

Il settember 1973 è la RDT entrada il medem mument sco la Republica Federala Tudestga en l’ONU ed ha prendì part a la Conferenza per la segirtad e collavuraziun en l’Europa (KSZE). Tras quai ha ella era stuì resguardar ils dretgs umans. Adina dapli burgais han sinaquai pretendì che quellas empermischuns vegnian tegnidas ed han fatg dumondas per pudair viagiar en la Republica Federala.

L’onn 1973 ha la RDT accredità l’emprima giada correspundents da l’ARD, dal ZDF sco era da gasettas ed illustradas da la Republica Federala Tudestga. Els dastgavan sa mover libramain entaifer tscherts cunfins, vegnivan dentant adina survegliads dal Ministeri per la segirtad dal stadi. Bleras reportaschas ed intervistas èn vegnidas inscenadas dal ministeri. 

En consequenza dal meglierament da las relaziuns han ins era reglà la liberaziun da praschuniers a moda pli organisada. La Republica Federala Tudestga pajava a la RDT ina tscherta summa devisas u rauba per pudair cumprar liber praschuniers politics; quels vegnivan silsuenter tramess en il vest. L’onn 1971 ha la RDT plinavant laschà schliar u reducir las zonas serradas situadas al cunfin tudestg. A medem temp ha il stadi dentant installà indrizs che sajettavan automaticamain e drizzà quels sin la strivla da terren lung il cunfin. 

Surtut pervi dals immens custs da la concurrenza d’armament è la situaziun economica da l’Uniun sovietica daventada pli e pli critica l’onn 1981. Ella ha stuì auzar ils pretschs d’ieli brut e reducir las furniziuns da 19 a 17 milliuns tonnas. En la RDT è tras quai ida a perder ina da las funtaunas da devisas las pli impurtantas. En consequenza da quai ha la RDT pudì pajar enavos credits e tschains mo cun prender si novs credits ed igl ha dà problems cun instituts da credit dal vest. L’onn 1983 hai dà per quest motiv tractativas tranter la Republica Federala e la RDT. Il resultat è stà che la regenza federala tudestga è stada garant per dus credits da mintgamai ina milliarda D-marc per la RDT ch’il primminister bavarais Franz Josef Strauss (CSU) aveva intermedià. Uschia han ins pudì mantegnair la stabilitad da la RDT. Persuenter ha la RDT allontanà dal cunfin tudestg ils indrizs che sajettavan automaticamain e levgià a Tudestgs dal vest da viagiar en la RDT.

Vers la fin dals onns 1980 è la decadenza economica da la RDT daventada pli e pli evidenta. Gia dapi in temp viveva ella mo pli da sia substanza, damai ch’ella na pudeva betg pli finanziar novas investiziuns ni reparaturas. Oravant tut la microelectronica chaschunava custs fitg auts, perquai ch’i deva qua anc adina restricziuns commerzialas da vart dals stadis dal vest. Ma era il program da construir abitaziuns ed ils ulteriurs custs socials han la finala manà l’onn 1989 ad ina situaziun economica ordvart critica. Las propostas da refurma da Gerhard Schürer, il schef da la cumissiun da planisaziun, han Erich Honecker e Günter Mittag refusà. La fin finala n’han ins betg pli pudì evitar ch’il reschim è sa destabilisà, e quai oravant tut pervia da la crisa economica. Uschia è la direcziun da la RDT stada sfurzada da contractar pli e pli cun la Republica Federala Tudestga. 

En l’Uniun sovietica è Michail Gorbatschow vegnì elegì secretari general da la partida communistica l’onn 1985. De facto era el regent en l’Uniun sovietica. El ha empruvà da retegnair la decadenza dal communissem cun introducir "glasnost" (avertadad) e "perestroika" (restructuraziun). L’onn 1988 ha el proclamà che la Doctrina da Breschnew saja abolida. Cun quai ha el lubì als pajais da l’Europa da l’Ost in svilup democratic independent da l’Uniun sovietica. 

La RDT ha refusà questa politica ed è ida sin distanza tar l’Uniun sovietica. Cura ch’ins ha publitgà il 1987 in pled da Gorbatschow en il "Neues Deutschland", han ins laschà davent las passaschas cun la critica cunter ses antecessurs en uffizi. Il medem onn ha il commember dal Biro politic da la SED Kurt Hager prendì posiziun areguard las refurmas en l’Uniun sovietica. En in’intervista simulada publitgada en la revista da novitads dal vest "Stern" ha el defendì la posiziun sceptica da la RDT cun ils pleds: «As sentissas Vus obligads da tapezar da nov Voss’abitaziun, sche Voss vischin fa quai?» Ins ha scumandà numerusas gasettas e films sovietics, tranter auter la revista mensila "Sputnik", singulas ediziuns da la "Neue Zeit" e tschintg films antistalinistics. L’onn 1988 ha Erich Honecker declerà uffizialmain ch’ins refusia la politica da refurma sovietica. 

L’onn 1984 è in grond dumber da persunas (40 900) sa redomicilià en la Republica Federala. Blers èn scappads en l’Ambassada tudestga a Prag u en la Represchentanza permanenta da la Republica Federala a Berlin da l’ost per cuntanscher che lur dumondas da partir per l’exteriur vegnian tractadas pli spert. Avend retschet ils consentiments correspundents èn ils blers dentant puspè returnads en la RDT suenter avair fatg lur viadi. 

Ils 2 da matg 1989 ha l’Ungaria cumenzà a demontar ils indrizs da cunfin tar l’Austria. En consequenza da quai han tschients da burgais da la RDT empruvà da vegnir sur l’Ungaria en il vest. A medem temp èn blers sa rendids en las ambassadas da la Republica Federala a Budapest, Prag e Warschau ed en la Represchentanza permanenta da la Republica Federala en la RDT per vegnir uschia en possess dals documents da viadi necessaris. La finala han ins stuì serrar las ambassadas durant ils mais d’avust e settember, perquai ch’ellas eran surdumandadas. Quai ha effectuà che la RDT ha era serrà ils cunfins tar la CSSR e la Pologna per ch’ils burgais na possian betg partir da là per il vest. Ils 23 d’avust han ils fugitivs a Budapest ed ils 30 da settember quels a Prag e Warschau dastgà partir en la Republica Federala. Ins ha manà els l’entschatta d’october cun trens spezials sur il territori da la RDT en la Republica Federala. En il tren han ins prendì davent ad els lur documents da la RDT. Cun quai als han ins annullà il dretg da burgais. Durant ch’ils trens passavan tras las staziuns serradas han burgais da la RDT empruvà da siglir sin ils trens. A la staziun principala da Dresden hai dà cumbats violents tranter la polizia e demonstrants. 

En consequenza dal ‹Picnic paneuropeic› a Sopron en l’Ungaria hai dà ils 19 d’avust 1989 ina fugia en massa da burgais da la RDT en direcziun da l’Austria. La fin d’avust 1989 han ins cumenzà ad endrizzar en Bavaria champs da recepziun per in cas d’urgenza. Il settember 1989 ha l’Ungaria laschà partir circa 30 000 persunas senza consultar la RDT. Dapi ils trais da november 1989 dastgavan burgais da la RDT puspè partir senza formalitads sur la CSSR, uschia ch’igl ha dà in’ulteriura unda d’emigrants. 

Gia l’entschatta dals onns 1970, ma oravant vers la fin dal decenni, hai dà en la RDT uschenumnadas ‹gruppas da pasch›. Impurtants impuls persuenter eran vegnids dals refusaders dal servetsch militar ch’eran savens exponids a repressiuns. Sut la protecziun da la baselgia èn s’organisads circuls da discussiun che sa fatschentavan cun violaziuns dals dretgs umans e che pretendevan il discharmament. Ils emprims circuls da pasch èn sa furmads ils onns 1972/1973 a Köngiswalde e Meissen. ‹Concret per la pasch› è stà in dals circuls ils pli impurtants entaifer il moviment per ils dretgs da burgais. El ha cumenzà a Berlin cun la participaziun da 37 gruppas da pasch e 130 participants e represchentava il 1988 passa 250 gruppas da l’entira RDT. En il decurs dals onns è la populaziun vegnida pli e pli attenta a questas gruppas ch’èn stadas in motor per l’opposiziun vasta che dueva sa furmar en il decurs dals onns 1980. 

Dapi il 1980 duvrava il moviment da pasch en la RDT il simbol "Schwerter zu Pflugscharen" che cumbinava in citat da la Bibla cun ina sculptura da l’Uniun sovietica. La primavaira 1982 hai dà pervia da quai dispitas massivas tranter giuvenils e la baselgia evangelica d’ina vart ed autoritads statalas da l’autra vart. 

Ils 24 da november 1987 han collavuraturs dal Ministeri per la segirtad dal stadi prendì d’assagl las localitads da la biblioteca da l’ambient en la plaiv da Zion a Berlin ed arrestà là collavuraturs ch’eran fatschentads cun la producziun da la revista ‹Umweltblätter›. Ins aveva spetgà ch’i vegnia stampà la gasetta da l’Iniziativa per la pasch ed ils dretgs umans ‹Grenzfall›. La producziun da quella na purtava betg l’inscripziun «Mo per il diever da servetsch entaifer la baselgia» ed ins supponiva ch’i vegnia fatg diever da quai per distribuir vastamain posiziuns criticas envers il reschim. Ils onns 1988 e 1989 han commembers da plaivs e gruppas da basa da la baselgia la finala intimà tut las baselgias e plaivs ecclesiasticas d’elavurar communablamain in catalog da midadas socialas necessarias.

Ils 17 da schaner 1988 hai dà protestas a chaschun da la demonstraziun commemorativa per Rosa Luxemburg e Karl Liebknecht. Quellas stevan sut il motto d’in citat da Rosa Luxemburg: «Libertad è adina la libertad da quels che pensan auter». La polizia ha arrestà numerus demonstrants, e quai davant las cameras da televisiun da schurnalists dal vest. Ils proxims dis èn vegnids mess a ferm activists da l’opposiziun da la RDT. En l’entira RDT hai dà occurrenzas da solidaritad. Tras quai che la revista ‹Sputnik› era quasi vegnida scumandada, è l’atmosfera vegnida incitada anc pli fitg. 

Tar las elecziuns per l’emprim Congress dals deputads dal pievel ch’avevan lieu en l’Uniun sovietica pudev’ins eleger per l’emprima giada tranter plirs candidats. Las elecziuns communalas dal matg 1989 en la RDT han perencunter gì lieu vinavant a basa da la glista unitara. Sco resultat uffizial han ins inditgà 98,85 % approvaziun. A critichers dal reschim èsi reussì per l’emprima giada da cumprovar ch’ils resultats eran sfalsifitgads. En consequenza da quai hai dà numerusas demonstraziuns che la polizia dal pievel ed il Ministeri per la segirtad dal stadi han schlià. Gorbatschow ha refusà d’intervegnir cun truppas sovieticas encunter las revoltas. Honecker perencunter ha reagì l’avust 1989 sin questas demonstraziuns cun la parola: «Den Sozialismus in seinem Lauf, hält weder Ochs noch Esel auf.» La direcziun da la partida ha mussà pli e pli ch’ella n’era betg abla da vesair ils problems urgents e la realitad en la RDT e da reagir a moda adequata. 

L’atun 1989 èn ils eveniments sa precipitads ed han la finala manà natiers la fin da la RDT. A Lipsia devi gia dapi ils 4 da settember 1989 mintg’emna uschenumnadas ‹demonstraziuns da glindesdi›. A l’ur da las festivitads per il 40avel anniversari da la RDT ils 7 d’october 1989 hai alura dà protestas en l’entir pajais. Ils 9 d’october 1989 han ils 70 000 participants da la demonstraziun da glindesdi a Lipsia furmà il motto che dueva accumpagnar l’entira vieuta: «Nus essan il pievel». Sut il squitsch da quests eveniments ha Honecker demissiunà ils 18 d’october 1989 da tut ses uffizis; sco ses successur è vegnì nominà Egon Krenz. Ils 4 da november 1989 hai lura dà sin l’Alexanderplatz a Berlin la pli gronda demonstraziun en l’istorgia dal stadi. Quest eveniment istoric cun circa in milliun participants è schizunt vegnì emess directamain a la televisiun. 

En il decurs da l’atun 1989 èn era vegnidas fundadas in’entira retscha da novas partidas da l’opposiziun e moviments per ils dretgs da burgais che pretendevan ina discussiun publica ed ina refurma da la societad. La gruppa la pli impurtanta era il "Neues Forum". La muntada da l’opposiziun è vegnida evidenta sin il pli tard suenter la votaziun dal pievel dals 27 d’october 1989 davart la rolla da la SED. Il resultat da la votaziun è stà ch’ins ha admonì da realisar ina maisa radunda sut il motto «democrazia ussa». 

Ils 7 da november 1989 han la regenza ed il Biro politic demissiunà. La saira dals 9 da november 1989 ha Günter Schabowski prelegì avant las cameras da televisiun che viadis privats a l’ester possian vegnir pretais immediat, e quai senza motivs da viagiar ni relaziuns da parentella. Las lubientschas vegnian dadas a curta vista ed ils viadis en la Republica Federala possian succeder sur tut ils posts da cunfin. Sin quai èn millis e millis currids als cunfins. Per ils schuldads da cunfin è quai succedì tut nunspetgadamain, damai ch’els n’avevan retschet naginas ordras correspundentas. Tuttina han els avert ils passadis dal Mir da Berlin e dal cunfin tar la Republica Federala e laschà passar la glieud. Il di suenter han milliuns da burgais visità il vest da Berlin e las citads da la Republica Federala situadas damanaivel dal cunfin. Igl ha dà scenas da legria commoventas cun glieud estra che s’embratschava, chantava, sautava e giubilava.

L’entschatta da december 1989 han ins stritgà or da la constituziun la rolla predominanta da la SED ed investigà cunter anteriurs funcziunaris da partida, tranter auter er cunter Erich Honecker. Egon Krenz ha demissiunà da tut ils uffizis, ses successur sco parsura dal stadi è daventà Manfred Gerlach. Ils 7 da december 1989 han gì lieu ils emprims discurs a la maisa radunda cun las anteriuras partidas da bloc e cun gruppas da l’opposiziun. En ils moviments per ils dretgs da burgais han persunas betg elegidas pudì discutar e decider per l’emprima giada davart il svilup politic da la RDT. Dus dis pli tard han ins elegì Gregor Gysi sco parsura da partida da la SED. La partida è vegnida renumnada ils 17 da december en SED-PDS ed ils 4 da favrer 1990 en Partida dal socialissem democratic (PDS).

Ils mais suenter la crudada dal mir èn las finamiras da las demonstraziuns da glindesdi ch’avevan anc adina lieu sa midadas plaun a plaun. Suenter la protesta cunter la direcziun veglia e la pretaisa per la suveranitad dal pievel – exprimida cun la parola «Nus essan il pievel» – han ils demonstrants pretendì pli e pli la reuniun dal pajais tudestg, e quai cun la parola modifitgada «Nus essan in pievel». Ils 15 da schaner han demonstrants prendì d’assagl la centrala dal Ministeri per la segirtad dal stadi en l’ost da Berlin. Il favrer 1990 han Helmut Kohl, Michail Gorbatschow e Hans Modrow discutà davart l’unitad tudestga. Ils 18 da mars 1990 han ins elegì l’emprima Chombra dal pievel libra. L’Allianza per la Germania ha gudagnà l’elecziun. Ils 12 d’avrigl 1990 è Lothar de Maizière daventà il nov primminister da la RDT. Ils 5 d’avrigl 1990 era Sabine Bergmann-Pohl daventada presidenta da la Chombra dal pievel e cun quai la davosa scheffa da stadi, damai che la Chombra dal pievel aveva abolì il Cussegl dal stadi. L’emprim da fanadur 1990 è ida en vigur l’Uniun da munaida, economia e fatgs socials tranter la Republica Federala e la RDT. Enturn mez fanadur 1990 ha la fiduziaria cumenzà cun la privatisaziun dals manaschis naziunalisads. Ils 31 d’avust 1990 han represchentants dad omaduas regenzas suttascrit il contract da reconciliaziun che la Chombra dal pievel ha ratifitgà ils 20 da settember. Las pussanzas victuras han approvà quel ils 12 da settember 1990 en ils Discurs da dus plus quatter. Dapi ils 3 d’october 1990 è la Germania puspè unida.




</doc>
<doc id="8467" url="https://rm.wikipedia.org/wiki?curid=8467" title="Evelyn – Deschset ed en speranza">
Evelyn – Deschset ed en speranza

Evelyn – Deschset ed en speranza (en l'original tudestg "Etwas lebt in mir – Siebzehn und schwanger") ei in roman per giuvenils da Maja Gerber-Hess. Gian Peder Gregori, Manfred Gross ed Ursulina Monn han translatau el en rumantsch grischun.

Evelyn Hoffmann, ina giuvna che ha gisiat onns e che va el tschunavel gimnasi ei en speronza. Ella ha in amitg che ha num Sten. Ella ha duas gadas emblidau da prender sia tabletta e ha aunc giu ina grippa dil magugn. Evelyn ha dus frars, Luzius e Roni. Ella famiglia eis ei mai lungurus. Avon gia da cuort ha ei dau ina turbulenza suenter l'autra. Il bab ha giu in'affera cun sia sexy secretaria Beatrix. Lu ha il tat giu in attaccader dilcor ed ei cuort sissu morts. Luzius ha avon cuort, cun mo 14 onns, entschiet a fimar hasch e Roni ha pér tschei onn stuiu repeter sia classa. Sten sa aunc nuot dalla gravidonza dad'Evelyn. Ella famiglia Hoffman dat ei mintga jamna la sonda ina conferenza da famiglia. Quella sonda raquenta Evelyn alla famiglia ch'ella ei en speronza. Suenter quella novitad ha bab mirau aunc mender che tier la sepultura dil tat e mumma aunc pli stressada che duront l'affera da Beatrix. Era ils dus frars han mirau el mund empau curios. Duront il proxim temps fa tier ils Hoffmanns tut empau la „tgagia“. Gliendisdis va Evelyn tier il miedi. A Roni ei quei che schabegia cun sia sora penibel. Cura che Evelyn raquenta a Sten dalla gravidonza eis el el tut deprimius. El vul ir a viagiar e buca mirar d'in pop. Ei dat lu ina sentupada denter la famiglia Hofmann e la famiglia da Sten Anderson. Ils geniturs da Sten lessen interrumper la gravidonza ed els lessen era pagar la scatschada. Denton Evelyn e Sten han decidiu ch'els vulan tener il pop. Per Evelyn ei el mument nuot positiv, auter che Sten tegn cun ella ed igl affon. In pèr dis suenter quella novitad vegn era la tatta sin visetas. Ella senta immediat ch'igl ei enzatgei. Evelyn raquenta. Il proxim di ha la tatta gia informau l'entira parentella. Tut quei ei fetg grev per Evelyn. Ella informescha ensemen cun Sten il rectur dalla scola, e quel empermetta ad Evelyn ch'ella sappi tuttina far a fin la matura e ch'el informeschi ils scolasts. Ei va buc ditg tochen che bunamein l'entira scola ei informada. Roni gauda la pli gronda stema en sia classa, dapi ch'els san dad Evelyn. Era Monica, ina mattatscha che plai a Roni tschontscha uss dapli cun el. Plaunsiu s'endinsa Evelyn vid il fatg, ch'ella daventa gleiti mumma. Ella legia cudischs che setractan dalla gravidonza ed ella cumpra gia soccas per siu pop. Ils geniturs da Sten lessen aunc adina che Eva interrumpa la gravidonza. Eva fa lu in test, per mirar sche siu affon ei buc mongoloids. Cura ch'ils Andersons han il resultat dil test e vesan, ch'igl affon sesviluppescha normal, dattan els si cun intimar Evelyn d'interrumper la gravidonza. Evelyn e Sten han adina dapli dispetas. El fa pli bugen giu cun ses amitgs che mirar per Eva. Il temps passa spert e gleiti vegnan gia las vacanzas d'unviern. La fiasta da nadal croda ell'aua perquei che Evelyn sto passentar treis dis el spital. Ella ei ussa el sisavel meins e ha priu tier nov kilos. Ella va denton aunc adina a scola. Luzius e bab fan ina combra per il pop ed Evelyn cusa tendas. Roni ei ussa ensemmen cun Monica e Luzius less far in emprendissadi sco graficher tier Otto Anderson, il bab da Sten. La mumma less puspei ir a luvrar e bab less midar sia plazza. Biars problems ella casa Hoffmann. Eva vegn adina pli sensibla ed entscheiva ad urar. Igl avrel stuess igl affon nescher. Ei ha ina gronda tensiun en casa. Ils 6 da matg entscheivan lu pér las deglias ed ils 8. da matg nescha finalmein Sebastian Hoffmann, suenter 35 jamnas gravidonza. Luzius manegia che quei temps en famiglia Hoffmann era ina catastrofa legreivla.

Figuras principalas ein Evelyn Hoffmann, Roni Hoffmann e Luzius Hoffmann.

Figuras secundaras ein Stefan e Irena Hoffmann (geniturs dad Evelyn), Sten Anderson e ses geniturs, Monica (amitga da Roni), la tatta (mumma dad Irena Hoffmann), Judith (amitga dad Evelyn), Romeo il tgaun dils Hoffmanns e Giulia, il gat dils Hoffmanns.

Ei dat aunc pliras figuras el cudisch, quelsAccord vegnan denton mo menziunaus fetg pauc ed els giogan buc ina gronda rolla.

Evelyn/Eva: Ella ei atgnamein ina che ha fetg bia temperament ed ella sa adina semetter atras encunter ils auters. Ella fa adina il meglier ord la situaziun. Denton duront la gravidonza ei ella bunamein il cuntrari. Ella ei fetg sensibla e schenada. Ella teidla bugen operas ed ella ei veramein in scheni da lungatgs.

Roni/Ronald: El s'interessescha el mument mo per mattatschas. El ha admira sia sora e Sten. El ei avon in temps vegnius sut las rodas. Haveva fimau hasch, tgei che ha dau grondas discussiun cun ses geniturs.

Luzius/Luz: Fa buc gronda attenziun en scola e sias notas daventan mendras. El fagess bugen in'emprendissadi sco graficher enstagl d’ina cariera academica, sco tut tschels en famiglia. El dat bugen giugs cun computer cun siu amitg Peter. El sevilenta spert da pintgas caussas, teidla bugen musica da hardrock ed el ha ils talents pli pratics dalla famiglia.

Stefan/bab Hoffman: El lavura en in labor e fa experiments cun animals. El less denton midar sia plazza, perquei che quella ei momentan in memia grond stress per el. El ha buc fetg gronds talents pratics, sch'ei va per luvrar cun lenna e guotas.

Irena/mumma Hoffman: Ella teidla adina radio per esser informada. Sco casarina vegn ella atgnamein cun tut a frida. Denton cura che Eva ei en speronza eis ella empau surdumandada ed ella less scappar dalla famiglia, ed entscheiver a luvrar. Aschia piarda ella sia atgna persunalitad sco casarina e mumma. Ella ei spert stressada e daventa savens vilada.

Tatta/Nona: Ella patterlescha fetg bugen bia. Ella sa sedepurtar scoisauda e senta adina immediat, sch'ei dat enzanua problems. Ella ei era in tec tradiziunala, quei munta ch’ella havess bugen, che Eva e Sten maridan.

Sten: El ei il cool dalla scola e ha adina ina remarca ironica sin bucca. El ei in scolar brav e pulit, el ei nuncumplicaus e per biars in bien cumpogn. El sa adina tgei far ed el less ir a viagiar el mund. El s'interessescha per la protecziun digl ambient.

Geniturs da Sten: Els ein fetg gentils, han contact cun biara glieud, mo mai nescha ina vera amicezia. Els han biars raps ed il bab ei darar da casa. El ei schef d'in biro da grafica. La mumma s'engascha en differentas organisaziuns caritativas.

Judith: Ella di adina sia opiniun e dat savens cussegls beinmanegiai.

Famiglia Hoffmann: Ina famiglia, nua che schabegie adina enzatgei. Els tegnan denton era ensemen e fan mintga sonda sera ina conferenza da famiglia, nua ch'els tschontschan da tut ils problems.

Famiglia Anderson: Sten ha buc ina fetg buna relaziun ad ils geniturs. La famiglia sesa strusch ensemen per tschinscthar in cun l'auter.

Ils Hoffmanns ed ils Andersons ein colligiai in cun l'auter, perquei che Eva e Sten han ensemen in affon. Las duas famiglias vegnan bien a frida in cun'lauter, domisdus han denton in tec in'autra opiniun.

Roni e Monica: Els han all’entschatta da sia amicezia ina fetg buna relaziun in cun l'auter. Quella daventa denton adina mendra, perquei ch'els han differents meinis. Monica gioga ina rolla impurtonta per Roni.

Evelyn e Judith: Judith ei ina buna amitga dad Eva. Ella gida e tegn cun Evelyn, duront sia gravidonza.

Evelyn e Sten: Van gia diesch meins ensemen. Per Evelyn eis ei fetg grev ch'el gida fetg darar ad ella. El tegn cun ella, denton pren buc risguard sin termins e fa pli bugen giu cun ses amitgs, che cun Eva. El tegn buc bia dalla romantica giavischada dad'Evelyn.



</doc>
<doc id="8468" url="https://rm.wikipedia.org/wiki?curid=8468" title="Milo e Simon">
Milo e Simon

Las figuras principalas dil roman ein Milo e Simon. Ina autra rolla impurtonta gioga denton era Nicole, ils geniturs adoptivs da Milo, Silvana ed Arno ed era ils geniturs da Simon, Martina e Stoffel. Ina fetg speciala figura ei il luv tscherver.
Simon e Milo ein buns amitgs. Nicole ei l'amitga da Milo, denton era Simon muossa intress dad ella. Milo ha ina buna relaziun cun sia mumma adoptiva Silvana, ina meins buna denton cun siu bab adoptiv Arno. Lez ha in schliet meini da Nicole, l'amitga zuppada da Milo ed era da Simon tegn el buc bia. Simon ha ina fetg buna relaziun cun ses geniturs, els capeschan bein in l’auter. Ina speciala relaziun ha Simon cul luf tscherver. El ei adina leu, cura che Simon drova empau forza.
All'entschatta less jeu situar il liug geograficamein. Ei setracta d'in vitg muntagnard. Jeu situass quei vitg ella Surselva, all'entschatta dalla Cadi. Silla Cadi vegn jeu, perquei che plaids sco «suppia» vegnan avon, tgei ch'ei fetg tipic per la Cadi. Sin quella idea vegn jeu denton era, perquei ch' il viadi entochen il spital cuoza ina ura. Damai ch'ei setracta dil spital cantunal situeschel jeu el a Cuera. In auter motiv che meina mei alla conclusiun che il spital ei a Cuera ei era, che las soras da malsauns ed ils miedis, cun excepziun dad entgins paucs che tschontschan romontsch, discuoran tudestg.
Ils loghens el roman ein fetg differents. L'entschatta gioga il roman el vitg muntagnard. Suenter ei era igl uaul in fetg impurtont liug. Il pli liung temps passentan las persunas principalas el spital cantunal. Alla fin ei aunc ina cuorta, denton era impurtonta scena sil plaz scola. En mintgin da quels loghens schabegia enzatgei special ed impurtont per la capientscha dil text.
La historia entscheiva ils 19 da december e cuoza ver 6 jamnas. En tgei onn ch'il roman gioga san ins buc dir. Jeu crei che la historia raquenti dad avon ver 5 tochen 10 onns. Damai che giugs da «game boy» eran da quei temps fetg populars. Che quei roman ei buc vegnius screts gia avon ina massa onns muossan era ils temas dil cudisch. Temas che eran pli baul in tabu. Daquels sco bulimia, sectas e sentiments denter giuvenils. 
El roman dat ei bia scursaniziuns. Damai che ins ha buc aschi ditg da leger el, la historia cuoza denton circa sis jamnas. Ei dat denton scenas che vegnan accentuadas pli fetg ed autras pli pauc. 
Simon e Milo s'entaupan e sedecidan da far ina pintga tura cun moped. Egl uaul ha Milo in accident. El ha fetg mal la comba. Simon e Milo han fetg freid e vegnan observai dad in luf tscherver. El schubregia la plaga da Milo cun litgar naven il saung ed aschia era la miarda. La colonna d'agid anfla ils dus giuvens e sgolan immediat cun els el spital cantunal. Leu communicheschan ils miedis ad els dus, mintgin persuls, tgei blessuras ch'els han. Milo ha rut il calun e Simon ha treis dets pei ch'ein schelai aschi fetg, che el sto schar amputar. Ils dus giuvens audan entginas jamnas insumma nuot in da l'auter. In di, suenter in telefon denter Simon e l'amitga da Milo, Nicole, viseta Nicole Simon en spital. Els emprovan dad intervegnir enzatgei da Milo. Nicole va bufatg tras il spital ed damonda in tgirunz sch'el sappi enzatgei da Milo. Mo negin astga dir enzatgei ad ella pertuccont Milo. A Nicole e Simon para quei fetg curios. Denton buc mo Simon e Nicole lain encrescher per Milo mobein era Milo per els dus. Era lez emprova da intervegnir enzatgei da Simon.
Pér il di che Simon astga puspei ir a casa, vesa Milo l'emprema ga Simon. El cloma il giuven. Simon semeina e mira anavos. Mo el vesa negin pli, ei denton segirs, che quei era la vusch da Milo.
Milo vegn neunavon en sia combra. El damonda la tgirunza tgei che segi schabegiau. Lezza di che el seigi daus da scala giu e segi daus vi da mauls. Mo Milo crei buc quei. Tut vegn endamen ad el. In um ha tschappau el e teniu enzatei avon nas e bucca tochen ch'el ha piars la schientscha. Milo less immediat bandunar il spital. Ad Arno, il bab adoptiv, plai quei insumma buc. Mo il miedi di ch’el tegni buc vinavon Milo en spital, era buc per dapli daners. Milo astga finalmein ir a casa.
Avon gl'emprem di che Milo, Simon e Nicole sevesan puspei en scola, smanatscha Arno a Simon e Nicole. El scamonda ad els dus, da era mo tschintschar in plaid cun Milo il proxim di en scola. 
En scola emprovan Simon e Nicole dad ir orda peis a Milo. Lez enquera denton il discuors cun els. Cura che Arno vesa quei, strai el naven Milo da Simon e Nicole. Simon vegn fetg vilaus, va suenter ad els ed entscheiva a pitgar Arno. Negin sa prender dapart els entochen che la polizia vegn e pren Arno cun ella.
Milo envida Simon e Nicole tier el a casa per sclarir la situaziun. Simon ha tema e va avon il discuors egl uaul e viseta il luf tscherver. Cura ch'el ei tier Milo intervegnan Simon e Nicole, che Arno ei en ina secta ed hagi manipulau ils miedis, per che negin hagi contact cun Milo. El leva raps da Simon, perquei che lez, aschia pretenda Arno, seigi la cuolpa, che Milo hagi rut la comba.
Simon e Milo ein puspei buns amitgs e Nicole e Milo ein danovamein ensemen.
Il lungatg ei fetg sempels e da mintga di. La translatura ha scret en in stil fetg giuvenil. Il raquintader ha in lungatg pli ault che las figuras, lezzas tschontschan ualti giuvenil, tgei ch'ei fatg fetg bien dall'autura. Las construcziuns ein plitost cuortas e semplas.
Els discuors sent'ins gia fetg neu dil lungatg tgei sentiments che els han. Per exempel en spital, cu Milo ei fetg vilaus. Lu tschontscha el tut auter che cura ch'el ha tema ni ei trests. Ei dat unicamein discuors direct.
Il raquintader ei extradigetics. El enconuscha las pesunas fetg bein e sa buanmein tut dad ellas. Il bia sa el, co las persunas sesentan. Sulet inaga tier la scena egl uaul di el, che mo Simon sez sappi, con levgiaus ch'el segi.
Denter ils capetels midan era savens ils loghens. Inaga discuora il raquintader dil dafar egl uaul, lu puspei dil dafar ella centrala dalla collona d'agid. Ni ch'el raquenta dil spital, inaga ella combra da Simon e lu gest suenter ella combra da Milo.
L'autura drova savens era plaids onomatopeics. Sco «pip pip pip» per il schular da l'ura ni «tec dededctec tec tec» per il spluntar vid igl esch. 
Mieds stilistics vegnan strusch duvrai, damai ch'il cudisch ei ina translaziun e quels ein buc vegni surprendi.
A mi plaian special ils temas che l'autura ha duvrau. Quei ei temas ch'eran pli baul tabu, capetan denton avon Preposiziun fetg savens ella realitad. Temas sco sectas ein fetg delicats, damai ch'igl ei fetg special e forsa era grev da descriver, sch'ins enconuscha sez buc ina tala situaziun.
Era bulimia ei in grev tema. Mo paucs ughegian da confessar, ch'els ein malsauns. Ni era sco tier Nicole che ha caschunau sezza sia malsogna eis ei fetg grev e forsa era penibel, da confessar aschia enzatgei. El roman vegn mussau, ch‘ins sto mo saver discuorer cun enzatgi davart ses problems, lu san quels era zaco vegni sligiai. Era Arno ch'ei en ina secta discuora cun negin d'ordeifer davart la secta, aschia che negin sa capir ni gidar el.

1. Milo e Simon ein buns amitgs. Els han ina fetg buna relaziun in cun l'auter. Milo fida a Simon e raquenta ad el siu secret, da sia amur cun Nicole e tgei ch'ei schabegiau denter els dus la sera da disco. Cura che Milo ei en spital sa el buc capir, daco che Simon dat buc sinsu. Era cun Simon va ei tuttina. Lur amicezia ei aschi ferma ch'ella po resister a tut las intrigas dad Arno, il bab da Milo.
2. Milo e Nicole han era ina fetg buna relaziun. Els han ina relaziun d'amur. Per els ei la differenza dalla vegliadetga buc impurtonta. Milo ha schau encrescher fetg per Nicole duront il temps en spital. Ed era per Nicole era quei temps buc sempels.
3. All'entschatta dil roman havevan Nicole e Simon insumma negina relaziun in cun l'auter. Els enconuschevan mo dil veser. El decuors dalla historia han els adina ina megliera relaziun. Els han schizun ina pintga affera, schegie che Nicole ei ensemen cun Milo. Quella finescha denton spert puspei, cu Nicole vesa puspei Milo. 
Nicole sa raquintar tut a Simon ed el teidla bugen tgei ch’ella ha da raquintar. Ella raquenta schizun a Simon, ch‘ella va suenter magliar adina sin tualetta a render per ch'ella prendi buc tier e ch'ella sappi buc pli magliar endretg senza render. Entras ils cussegls da Simon ha ella lu era consultau il miedi che ha communicau ad ella ch'ella hagi bulimia.
4. Simon e ses geniturs, Stoffel e Martina, han ina fetg buna relaziun. Ils geniturs teidlan tier cura ch’el ha problems, tgei ch'el vul ni ha bugen. Els sustegnan Simon en tut ils graus.
5. Milo ha ina buna relaziun cun sia mumma adoptiva Silvana. Ella ha fetg bugen Milo ed el ei fetg impurtonts per ella. Quei semuossa cura che Milo ei sparius ed ella fa fetg gronds quitaus. 
Cun Arno, siu bab adoptiv, ha Milo ina meins buna relaziun. Arno para era buc dad haver fetg bugen Milo. El sevila per mintga piculezza cun Milo. Arno less, che l'amicezia da Milo e Simon ha ina fin. Aschia emprova el cun tuts mieds e tuttas vias da istigiar Milo enviers Simon.
6. Arno ha in fetg schliet meini da Nicole. El di ch'ella seigi ina pitauna dallas vias, damai che el ha udiu, che ella hagi durmiu cun Milo. El less ch'era ella hagi da far nuot pli cun Milo.
7. La relaziun denter Simon ed il luf tscherver ei ina fetg speciala. Il luf tscherver ha ina buna influenza sin Simon. El quietescha Simon e dat ad el nova forza. Mintgaga che Simon drova quella forza enquera el il liug egl uaul, nua ch'el e Milo havevan igl accident. Leu cumpara era il luf tscherver mintgaga, baul ni tard. El ei sco in bien amitg ch’ei adina cun Simon sch’el drova agid e forza.
Aschi spert sco Simon ei cuntents e ses problems ein sligiai, svanescha era il luf tscherver. El cumpara la davosa ga ad el, cura che Simon viseta el cun Milo e Nicole. Quei ei sco in segn per il luf tscherver, che tut segi puspei en uorden e ch'el vegn buc pli duvraus da Simon.


</doc>
<doc id="8469" url="https://rm.wikipedia.org/wiki?curid=8469" title="Paul Luziet">
Paul Luziet

Guglielm Gadola ei naschius ils 6 da november 1902 a Mustér. Suenter sis onns scola primara ha el continuau alla claustra da Mustér siat onns ed absolviu il gimnasi ad Engelberg. El ha absolvau studis da historia e da romanistica a Friburg e Turitg. Suenter ha el luvrau sco scolast da historia e da franzos alla Scola cantunala a Cuera. El ei il cunfundatur e redactur dil « Glogn » ed il redactur digl « Ischi ». Guglielm Gadola ha era scret biars raquens, novellas, biografias, tractats historics e foloristics. El ei il bab dalla figura populara ed humoristica Paul Luziet. Ils 12 da fenadur 1961 eis el morts a Cuera. Guglielm Gadola ei undraus el Curtin da honur dalla Ligia Grischa a Trun. 

1. Novellas, novellettas, raquintaziuns

- La davosa catscha, novelletta, Il Pelegrin, 1923
- La guardia della Piora, Glogn I, 1927
- In contract de maridaglia avon 100 onns, skizza, Glogn II, 1928
- Regurdientschas, Glogn II, 1928
- Ils ménders de Runcaniglia, Glogn III, 1929
- Protecziun, novelletta imitada, Glogn IV, 1930
- Ina fiera de Ligiaun, Glogn IV, 1930
- " Mumma, eis ti lu era veglia sco la tatta?" novelletta, Glogn V, 1931
- Las tschuttas ded aur, historietta imitada, Glogn V, 1931
- In stroli de maseinas, skizza humoristica, Glogn V, 1931
- Il perschunier franzos a Faltscharidas, Glogn VI, 1932
- Tiara moribunda, novelletta, Glogn VIII, 1934
- Il taur dil Toni Tin, novelletta humoristica, Glogn VIII, 1934
- Il cularin de Nossadunna della Glisch, novella, Glogn IX, 1935
- Tener ord igl ogn, historietta, Glogn IX, 1935
- Sur Tin Maculin de Runcalin, novelletta, Glogn XI, 1937
- La sort de Gion Gelli Casaulta, novella historica, Glogn XII, 1938
- Quel de negin, novella, Glogn XIII, 1939
- La miur ch'era ida ad alp, novella, Glogn XIV, 1940
- Brulf, novella, Glogn XVI, 1942
- El ei vegnius mistral, historietta, Glogn XVIII, 1944
- Il tscheiver de Medel, skizza poetica, Glogn XIX, 1945
- Toni Stin, novella, Glogn XIX, 1945
- Enzacontas historiettas ord la Foppa, Glogn XX, 1946
- Tina, schar encrescher? Purtass neu! OSG, 1947
- Spel dutg de schuar, novella, Glogn XXII, 1948
- Igl onn dils Franzos, novella historica, Glogn XXIII, 1949
- La dunnschala de Chischlatsch ed il barunet de Muntatsch, novella, Glogn XXIV,1950
- Oz partan ei si Prada Petschna, novella, Glogn XXV, 1951
- In vitalezi cun in vezi, novelletta humoristica, Glogn XXV, 1951
- Nos augs, raquintaziun, Glogn XXVI, 1952
- Nies bab, raquintaziun, Glogn XXVI, 1952
- L'onda Slonda, raquintaziun, Glogn XXVI, 1952
- Quella che veva maridau in moribund, Glogn XXVI, 1952
- Mia scolasta e mes scolasts, skizza, Glogn XXVII, 1953
- Nus essan nuota fumitgasas, novella, Ischi XLI, 1955
- Aua de Surpalix, novelletta, Ischi XLI, 1955
- In batten de camifo, novelletta humoristica, Ischi XLII, 1956
- Paul Luziet e sias marletgas, Nies Tschespet 35, 1956

2. Biografias

- Sur Giusep Maria Camenisch 1792- 1847, Glogn V, 1931
- La veta da P. Placi a Spescha, Glogn VII, 1933
- Papa Pius X, Sursum Corda III, 1936
- Sur Gion Martin Durgiai 1811-1869, Gogn XIII, 1939
- Placi Antoni Bisquolm, in scolast de tschels onns, Glogn XIII, 1939
- Pader Baseli Berther 1858- 1931, Nies Tschespet 23, 1943
- Sur Gualino, caplon de Curaglia, Glogn XVIII, 1944
- Dr. Gion Barclamiu Arpagaus de Cumbel 1810- 1882, Glogn XXI, 1947
- Landrechter Gion Theodor de Castelberg 1748- 1818, Ischi XXIX, 1953
- Dus renomai descendents d'emigrai de Ladir (Calivers), Ischi XLI, 1955

Paul Luziet ei naschius a Pustget Mathias-sut, denton buca da buna enzenna. El piarda cuort suenter ch'el ei sil mund ils geniturs e vegn tratgs si dall'onda Zia, ina matta veglia. Gia da buob eis el in stroli e fa entginas lumparias als vischins dalla Val Sumvitg e da Surrein. L'onda Zia ha quitau da Paul Luziet sco sch'el fuss siu agen fegl. Ella tarmetta el a scola, nua che Paul Luziet fa denton era enqual filiberga. Era surmeister Sabiut sto sentir sias cattavegnas e vegn tut confus cun el.
La stad ha el mintgamai dad ir ad alp. Leu ha el denton buca bia da rir, pertgei ch'il paster ed il tersiel ein ualti rubiestis. El vesa mintgaton il giavel si d'alp e tuorna cun in tgau plat a casa. Paul Luziet va cun sias scuas e scuettas egl jester, quei vul dir tochen giu ella Foppa, pertgei che sia onda Zia ei buca a casa e sia caura strala ei ell'Engiadina. El venda sias scuas che duessen era spuentar strias e striegn. El arriva tier il mistral da Sagogn, ch'ei gest vid far mezca da casa. Paul Luziet astga gidar il mistral. Il bia gartegia denton buca propi sco quei ch'els lessen aschia ch'el tuorna puspei pli che bugen a casa. 
Perquei ch'el e l'onda Zia han buca bia daners ed era strusch il paun da mintga di, sedecida Paul Luziet dad ir per dus onns a schuldau a Versailles sut Sia Maiestad Duitg, pertgei ch'el fadigia leu dètg bein. El vegn schizun honoraus muort ses gronds merets, quei ch'el ha atgnamein gnanc fadiau. Pertgei el ha pli bia lumparias el tgau che la lavur ch'el vess da far.
Puspei turnaus a casa va el ad alp. Quella ga denton sco starler da Rentiert e silsuenter sco signun a Naustgel. El tracta fetg bein ils buobs ch'ein era ad alp, pertgei ch'el ha sez fatg schliatas experientschas. Il paster Gion Gieri ei s'inamuraus dalla Barla da Cahuonz. Gion Gieri scriva brevs a Barla. Quellas contonschan denton mai ella. Pertgei che Paul Luziet retegn las brevs e rispunda quellas el num da Barla. Cura che Gion Gieri entaupa denton ella, less quella saver nuot dad el ed el ei trumpaus. Suenter cuort engarta el tgi che ha propi scret las brevs.
Paul Luziet sedecida dad ir a catscha, cura ch'el ei puspei turnaus dad alp. El sto denton udir enqual beffa dall'onda Zia, sch'el tuorna senza preda a casa. Mo el setta pli tard in "asen selvadi". Quei ei atgnamein ina tscharva. Quellas enconuschan els denton aunc buc. Il davos setta el schizun in uors.
L'onda Zia less che Paul Luziet enqueri da maridar, perquei ch'ella ei e buca pli giuvna ed ella less buca ch'el seigi persuls cura ch'ella miera. El ha negin interess. Onda Zia lai negin ruaus e taluna entochen che Paul Luziet ceda. El ha denton negina che plai ella vischinonza. Vestgius da grenadier emprova el siu cletg a Clavadi. Leu entaupa el enqual ina, mo tochen il davos plaian era quellas buca ad el. El setschenta la finala tier la Barla da Cahuonz. Mo lezza tracta mal l'onda Zia ed ha era mo da cumandar sin Paul Luziet. Cura che l'onda ei morta, senta era Paul Luziet la nauschadat dalla Barla. In di schabegia in accident e la Barla dat el Rein ed els anflan mai pli ella. Aschi bials dis sco dil temps dall'onda Zia ha el buca pli, mo era buca aschi nauschs sco dil temps dalla Barla.
Paul Luziet ei morts cura ch'el haveva bunamein navonta onns. Biars pretendan ch'els hagien viu el suenter spel Rein dalla Val Sumvitg, nua che l'aua veva priu sia Barla. El seigi aunc adina sin tiara perquei ch'el hagi schliata cunscienzia damai ch'el hagi gnanc empruau da liberar Barla. Mo suenter 100 onns sa el finalmein ir a tschiel. Sogn Pieder lai entrar el en il reginavel dil tschiel, denton buca senza tema ch'el fetschi forsa aunc inqual cattavegna.

• Paul Luziet: El ei la persuna principala dil roman. El ei buca ina persuna inventada dil taliter, perquei che quella figura ha propi viviu inaga. Mo biaras historias en quei roman ein inventadas. Paul Luziet ei oriunds da Surrein-Sumvitg ed habitescha a Pustget-Mathias-sut ella Val Sumvitg. El piarda ses geniturs cuort suenter ch'el ei naschius. Suenter sia onda Zia mira dad el. El ei in tip tut special. Pertgei ch'el ha in egl blau ed in grisch ed in ei pli bass che l'auter. Paul Luziet fa denton bia cattavegnas e tementa aschia era ses convischins. Las biaras lumparias ein mo products dalla fantasia digl autur. El ei insumma buca schenaus ed ha adina bunas ideas.
El marida Barla da Cahuonz. Mo cul temps senta el sia nauschadad ed era ch'ella less cumandar tut. Mo cura ch'ella dat in di el Rein nazegia el la caschun e lai negar ella. Mo suenter ha el schliata cunscienzia.

• Onda Zia: Ella ei ina matta veglia e crei fetg en cardientschas blauas. Sch'enzatgei nausch schabegia, metta ella adina quei en conex cun quellas. Ella ha bien quitau da Paul Luziet e less mo il meglier per el. Cun sias cattavegnas ha ella bia gadas buca lev. Mo cura che Barla vegn en casa, ha ella buca pli bia da rir, pertgei che Barla tracta buca bein ella. Mo onda Zia quescha perquei che Paul Luziet ha finalmein anflau ina dunna.

• Barla da Cahuonz: Ella ei ualti rubistia e less che tut mondi suenter siu tgau. Ella ei egoista e fa buca quitaus per auters. D'onda Zia fa ella strusch stem ed ei e buca fetg tresta cu lezza miera. pertgei ella ei uss persula en casa e sa cumandar tut.

• Il surmeister Sabiut: El ei il scolast. Il bia creian ils scolars dapli a Paul Luziet che al surmeister. El vegn tut gnervus e confus pervia da sias cattavegnas ed era perquei che Paul Luziet ha adina ina speciala metoda ni teoria da far enzatgei. Onda Zia tegn denton bia dil surmeister ed ei era prompta da pagar bia ad el per sia instrucziun. Paul Luziet ha il sentiment ch'el drovi nuota quei ch'il surmeister declara.

• Gion Gieri: El ei da buob paster sill'alp naustgel. El s'inamurescha dalla Barla da Cahuonz, cura ch'el vesa ella in di si d'alp. Gion Gieri scriva brevs d'amur ad ella, che Paul Luziet rispunda el num da Barla. Cura ch'el encorscha quei, eis el vilaus da Paul Luziet.

Il roman da Guglielm Gadola gioga ellas vals dalla Surselva, il bia el contuorn dalla Val Sumvitg. In capetel gioga denton era per part a Versailles en Frontscha. Paul Luziet habitescha a Pustget Mathias-sut ella Val Sumvitg. Ozildi ha la Val Sumvitg mo pli paucs habitonts. Il 'mund' da Paul Luzeit schai denter Sumvitg e Sagogn cun l'excepziun da siu survetsch en Frontscha.

Il roman gioga el 17avel e 18avel tschentaner. Guglielm Gadola descriva fetg bein la veta da Paul Luziet, che ha gie propi viviu. Mo el aschunta aunc enqual caussa inventada. 
El roman ein il temps da raquintaziun ed il temps raquintau buca eguals, cunquei ch'igl entir raquent cuoza entuorn navonta onns. La raquintaziun ei denton cronologica.

Igl autur ha scret la raquintaziun en la tiarza persuna. Il roman ei structuraus en diesch capetels. Mintga capetel ha in agen tetel. El ha duvrau entgins mieds stilistics ed expressiuns che fan la raquintaziun fetg humoristica. 

Il tema e la materia dalla raquintaziun retscheiva igl autur dil pievel sez entras discussiuns ni historias dils vegls ed era da lur tradiziun ed historia.
Il raquintader ed era las figuras dovran plaids ed expressiuns plitost semplas cunquei che la raquintaziun tracta era plitost da glieud sempla. Els drovan in code restrinschiu. Mo las figuras da Paris tschontschan en in code pli elevau. Quei para denton a Paul Luziet empau curios {***} .
Igl autur drova dialogs e monologs ella raquintaziun. Ils dialogs ein adina en fuorma da discuors direct.

Il roman " Paul Luziet e sias marletgas" plai a mi cunquei ch'el cuntegn bia humor ed ei era screts ualti sempel. Special vid il text ei ch'in ton dalla historia constat ed in ton ei inventau. Nua e co Paul Luziet viva correspunda alla verdad. Denton las biaras filibergas ein mo inventadas. Mo la verdat e la fantasia seligian, aschia ch'ins vesa buca ina differenza.

- Paul Luziet e sias marletgas, Nies Tschespet 35, 1959

- Chalender da litteratura rumantscha 2009

</doc>
<doc id="8470" url="https://rm.wikipedia.org/wiki?curid=8470" title="Il saltar dils morts">
Il saltar dils morts

Sin in laghet senoda in pign vischi da morts. El vischi ei ina gegia. Ella gegia sesanfla in truchet ed en quel in manuscret. Igl emprem fegl ei vits, il secund presenta il tetel „La princessa bandischada" e sil tierz fegl entscheiva la suandonta historia:
Ei era ina gada ina princessa cun ina bellezia vusch che sunava gegia. Cu ella sunava e cantava schevan tuts, carstgauns ed animals egl entir reginavel, dad ina vart lur quitaus e mavan saltond tochen ella sala dil retg. Ei veva gia dau ch'in miert era levaus da mort en veta. Tuts eran ventireivels.
In gi ei il signur dalla cassacca verda vegnius el casti ed ha getg al retg che sia feglia regi en verdad, e buc el. Retg seigi quel che hagi la pussonza e lezza hagi la princessa cun sia musica. 
Il retg less perquei prender naven la gegia alla princessa, mo sch'el pren naven la gegia ha sia feglia aunc adina la vusch, e lezza sa negin prender naven ad ella.
Il retg damonda il signur per cussegl. El dessi scungerar la princessa cun sia gegia giudem il lag. E leu vegni ella a durmir, savend nuot da quella entira caussa. Il ruaus perpeten fussi il meglier, gi il signur. Il retg perencunter vuless mo in ruaus provisoric. Uss fan els in patg, ina tiarza persuna loiala hagi da decider. La historia duei vegnir messa ella gegia dalla princessa, e lezza en in vischi alv sil laghet. Sch'in paster d`alp vesa quei vischi e lu il scret ella gegia, vegn siat stads ina suenter l'autra tiel lag e raquenta lu siat ga quella historia e suna siat ga cun quella gegia, lu vegn la princessa puspei destadada e tut vegn ad esser sco avon. Mo sch'il paster fa buc tut quei, vegn la princessa a restar giudem il lag. 
Oz dierma la princessa aunc adina giudem il lag.

Il raquintader
Ella praula interna:
La princessa che less atgnamein mo il bien per ils auters
Il retg, il bab dalla princessa che less prender naven ad ella la gegia e sia vusch per ch'el sappi reger vinavon
Il signur dalla cassacca verda che cusseglia il retg
Il survient dil retg che meina neutier e naven las visetas dil retg
Ils subdits che vegnan neutier sch'els audan la musica dalla princessa
Il paster che vess dad esser la tiarza e loiala pesuna el patg dil retg e dil signur. El savess spindrar la princessa dil ruaus perpeten.

Il raquintader presenta la historia interna sper in laghet blau, alpin. Mo nua che quei lag sesanfla, ei buc menziunau ella historia. La historia interna ha liug el casti dil retg.

Il temps ei buc enconuschents. Il gi cura ch'igl raquintader legia la historia interna sa esser staus ier, denton era gia avon biars onns. Ei era denton in bi gi. Il temps raquintau cuoza bia pli gitg ch'il temps da raquintaziun.

Igl autur ha scret ina historia, en quella historia dat ei aunc ina historia interna dalla princessa bandischada. Quella raquenta igl autur ni ina persuna nunenconuschenta. La perspectiva da raquintaziun ei heterodiegetica. Derungs scriva tut fetg detagliau ed aschia era real.

Il lungatg ei buc grevs da capir. Denteren ha ei plaids pli vegls sco „de" enstagl „da", schiglioc ei la grammatica sco quella dad oz. Mintgaton scriva igl autur „da mi" e buc „a mi". Discuors direct exista, il bia denter il retg e sia feglia ni il retg ed il signur. 

En egl dat ch'il raquintader raquenta da quei vischi sil lag, mo curios ei che negin ha viu el tochen uss. E quei era sch'el senoda adina puspei vi tochen tier la riva. E perquei ei la princessa aunc adina giudem il lag. Forsa ei quei in muossavia che less mussar che negin fa stem dils auters ni da quei che schabegia el contuorn. 

Igl autur raquenta la historia ch'ei scretta sin quels cedels. 
La princessa ei la feglia dil retg, e pervia da sia vusch ei ella era il problem dil retg. In interess. Cun quei sa ella far ventirevels tuts. Mo pil retg vegn la gegia e la vusch dalla princessa in problem. Perquei sto il retg decider denter siu reginavel e sia feglia. Sch’el less esser vinavon retg, sto el scungerar sia feglia giudem il lag e sch’el lai sunar e cantar vinavon la feglia, sa el buc pli esser retg. 
Il signur dalla cassacca verda influenzescha il retg. El fa clar al retg ch'el ei buc pli gitg retg, sch'el lai sunar e cantar vinavon sia feglia.
Il retg ha fetg bugen sia feglia, less denton tuttina prender naven la gegia ad ella. La gegia vala tut per la princessa. El sedamonda sch'el mondi memia lunsch cun siu agir, e quei tut mo per saver restar retg, sedecida denton tuttina pigl esser retg e scungerescha perquei sia feglia giudem il laghet. 
Aschia ha il retg ed il signur dalla cassacca verda la medema finamira, els lessen ch'il retg regi puspei senza l'influenza dalla feglia dil retg. Il signur less denton quei per adina ed il retg mo per in temps, aschia dat ei era leu differenzas.
Atgnamein han il retg e sia feglia ina buna relaziun, mo cunquei che la musica ed il cant dalla princessa vegnan tier ina grevezia per il retg, sedecida el encunter sia feglia e quei muossa, che la princessa era tuttina buc fetg impurtonta per siu bab. Lez piarda pli bugen per adina sia feglia che sia pussonza. 
Il survient dil retg ha da gidar il retg e menar neutier il signur e la princessa. Il paster ei la tiarza e loiala persuna el patg dil retg e dil signur. El savess esser spindrader dalla princessa.

Ei era ina gada ina columba alva. Per proteger e mussar la bellezia dalla columba, han ils possessurs mess ella en in caset tut special, in caset dad aur. Tuts vegnevan neutier per mirar la columba, ni siu caset. In um damonda, daco ch'ei laschien buc liber la columba, lu savessi ella purtar bia pli lunsch la pasch. Lu rispundan enzaconts ch'ella vegnessi lu tschuffa e fussi sco tut tschellas, ed il caset stessi lu era vits. 
In gi ei la columba sgulada ord il caset, in um emprova da pigliar ella, mo ella sgola adina in toc pli lunsch naven. Ella vegn adina pli segira dil sgular, e las colurs da sias plemas semidan pli e pli fetg, tochen ch'ins sa buc pli differenziar la columba alva dallas autras. Era il caset ei vegnius in caset sco ils auters. Tenor il tat dat ei aunc in'autra versiun da quella historia. En lezza seigi il caset vegnius restauraus e mess el museum.

Il raquintader 
Il tat che vess in'autra versiun da quella historia
Ils visitaders dalla columba che vegnan da lunsch mo per mirar la bellezia dalla columba alva ed il caset dad aur
In um da pauca impurtonza che less puspei pigliar la columba ch’ei sgulaga naven
La columba

Il raquintader raquenta la historia dalla columba, tenor il tat dat ei aunc in'autra versiun. Ils visitaders vegnan per mirar la columba alva. E quei um emprova da pigliar la columba cu ella ei sgulada naven. Ei dat buc bia relaziuns denter las persunas. Mintgina gioga per sesez. Mo els lessen tuts buc schar liber la columba, per ch'els hagien zatgei special.

Il liug concret ei buc descrets. Igl ei denton zanua en ina casa ed ella vischinonza ei in clavau.

Il temps ei era buc definius. La historia ha denton liug in gi.

Igl ei ina raquintaziun el vargau. Il raquintader sauda buc tier la raquintaziun. La columba alva ei ina metafra, ella stat per in carstgaun che sa lubir a sesez ualti bia. 

En egl dat ch'igl autur scriva denter las lingias ed ins capescha cun quei buc propi il senn da quella historia. 
La columba ei alva, biala e fetg speciala, mo sch'ils possessurs schessen sgular naven ella, fuss ella en cuort temps buc pli da differenziar dallas autras. Tiels carstgauns ei quei era aschia, quels che han bia daners, san realisar pli bia e crodan cun quei era si, mo sch'els vessen buc pli tut quels daners, fussen els forsa sco ils auters carstgauns.

Igl autur ha scret quei capetel cun plaids sempels ed enconuschents, la historia ei perquei buc fetg greva da capir, mo ins sa buc propi tgei ch’il senn da quella historia ei. Las construcziuns ein buc specialas. Tier la grammatica dad ei buc bia differenzas da quella dad oz, in exempel ei ch'el scriva „de" e buc „da", ni „da mi" enstagl „a mi". Ei dat buc bia dialogs, il bia raquenta il raquintader che sa medemamein era esser igl autur. Cunquei dat ei era buc bia discuors direct ni indirect. Il lungatg ch'igl autur ha duvrau ei buc fetg elegants, el ei sco il lungatg da mintgagi.

In niev signur ei vegnius a habitar egl asil da vegls. Quei ha fatg spert la curella. Tuts sedamondan tgi ch'el savessi esser ed emprovan da survegnir novas davart sia persuna. Da tscheina san els aunc adina buc bia, mo ch'el hagi ina brava cavalera alva. Il niev sesa giu alla meisa cun dus consorts ed in vegl scolast. Ed immediat damondan quels, co ch'el sesenti egl asil, ed ina discussiun entscheiva. Il scolast sepresenta al niev cussadent, mo lez gi ch'el hagi buc in num. El mondi dad in asil a l'auter, el seigi denton memia vegls per viver cun tschels e memia giuvens per murir, mo el sa buc con vegls ch'el ei. Ils ses laudien adina igl asil da glieud veglia, per ch'el stetti gie leu. Igl ei tuttina in bien sentiment da saver ir egl asil e da saver ch'ils parents mirien da quei ch'ei stau anavos. Il mariu vid meisa manegia ch'ins stoppi schar ils problems als giuvens ed aunc guder ils davos gis. Il scolast damonda danunder ch'il niev vegni insumma, il niev rispunda ch'el vegni da „Negliu e da Pertut". Quei ei denton mai vegniu anflau sin ina carta. E cu ins hagi anflau „Negliu e Pertut" seigi quei gia puspei zanua auter. 
Il niev raquenta d`in pur reh che vesa buc tut ses praus, perquei ch'el ha schi biars. Perquei eis el scuius sin tut quels che san mirar sin ses praus. El vesa buc siu agen possess. Perquei less el saver tgei ch'el stoppi far per posseder siu possess. Igl um dalla cassacca verda cusseglia ad el da sminuir ses beins, lu savess el era veser siu possess. Ni ch'el savessi far ina seiv che vegni adina pli aulta, entuorn siu possess. Mo zacu possi era il sulegl e la plievgia buc pli tier ses praus. Il pur ei d'accord e lai far quella seiv. Uss vesan tuts con ch'el posseda, els san denton buc tgei ch'el posseda. In gi vegn la fumeglia e gi ch'il prau piteschi dalla umbriva. Lu annunzia il proxim fumegl che las auas cuorien buc pli giu. Ils praus vegnien palius. Ed aua frestga detti uss era buc pli. Ils animals piteschien pervia dall'aria. Ed ei entscheivi a vegnir stgir il gi. Il davos ei il pur sez sestenschius amiez il desiert che sudeva mo ad el.
La tscheina era a fin. Uss levan tuts saver, tgei ch'ils consorts ed il scolast san dil niev. Mo els han buc saviu dar bia informaziuns.

Il signur culla cavalera ch'ei novs egl asil
Il scolast ch'ei era in habitont digl asil
Il consort e la consorta ch' ein vid meisa cul niev signur
Ils auters habitonts ch'ein fetg mirveglius, tgei che pertucca il niev signur
Ella praula dil signur:
In pur reh che piarda alla fin tut pervia da sia ranveria
Igl um dalla cassacca verda che cugliuna il pur
Ils fumegls che vegnan in suenter l'auter tier il pur e racloman

Il signur sesa vid ina meisa cul consort, la consorta ed il scolast, ils ulteriurs habitonts sesan vid tschellas meisas ed emprovan d’intervegnir zatgei dil niev conhabitont. Els han en quei cass tuts la medema finamira. Il niev raquenta ina historia dil pur reh, da sia fumeglia e digl um dalla cassacca verda.

Quei capetel ha liug en in asil da vegls.

Il temps ei buc definaus. Igl ei in entir gi che vegn descrets el capetel.

Igl autur lai naven bia, ei vegn discurriu en largias.

Era cheu ha igl autur buc encuretg plaids nunenconuschents ni pli grevs. Las construcziuns ein buc fetg liungas, denton era buc fetg cuortas. Ei dat fetg bia dialogs e cunquei era discuors direct. Ei dat denton era discuors indirect. Il lungatg ei sco quel da mintga gi.

Igl autur less buc dar informaziuns exactas. El numna negins nums, loghens e datums. Enstagl da menziunar quels nums fa el semplamein puncts. Ils nums ch'el numna p.ex il liug da derivonza digl um culla cavallera „Negliu e da Pertut". In auter autur dess in num da fantasia a tut quels loghens ni nums da persunas. 
La histora ch'il signur culla cavalera raquenta ei baghegiada en en quella ch'igl autur raquenta. 
Quella historia duess mussar zatgei als carstgauns. Igl autur ha era puspei scret cheu denter las lingias, quei ch'ei tipic per el. La historia interna ch'il niev habitont digl asil per glieud veglia raquenta, muossa in pur che less tut mo per el, in ranver, ils auters astgan mo mirar con bia ch'el posseda, el parta denton nuot cun els. E la fin piarda il pur tut, schizun sia veta, perquei ch'el era in ranver. 
La glieud ei fetg mirvegliusa e less saver tut dil niev. Quei ei era tipic per la societad dad ozilgi.

Ursicin Gion Gieli Derungs nescha ils 5 da schaner 1935 a Vella. Suenter la scola claustrala a Mustér studegia el filosofia, teologia e romontsch a Rom, Tübingen, Turitg e Friburg e siara giu quei studi cun in licenziat e doctorat. El ei nov onns scolast gimnasial a Mustér e lu aunc tschun onns professer per teologia fundamentala e dogmatica all'universitad a Roma. Suenter eis el puspei scolast gimnasial, denton a Milaun. Gia duront ch'el studegiava all'universitad eis el entraus ella claustra da Mustér sco pader benedictin, mo quei plascheva buc ad el ed el ha lu schau annullar sia empermischun.
Derungs ha era in num sco redactur dalla „Litteratura" e sco translatur.
El ha survegniu in pèr distincziuns, p.ex. igl emprem premi ad ina concurrenza da teater dalla Lia Rumantsch, in'incumbensa da lavur da Pro Helvetia, in premi da litteratura dalla fundaziun Schiller eav.

Ursicin Gion Gieli ha scret differentas ovras en prosa e dramatica. 
Prosa:

Dramatica:

Plinavon ha el aunc translatau texts.
 - http://www.rtr.ch/rtr/index.html?siteSect=19995&type=radio&ne_id=8825624

 - http://www.rtr.ch/xobix_media/images/rtr/2008/rtrimg20080306_8822329_2.jpg


</doc>
<doc id="8471" url="https://rm.wikipedia.org/wiki?curid=8471" title="Il barun dalla Muota">
Il barun dalla Muota

Il barun dalla Muota ei in'ovra da Theo Candinas.

La historia dil barun dalla Muota gioga el temps da 1874 tochen 1958. Igl autur raquenta la historia ord la vesta d'in affon che teidla las historias dil barun, era numnaus aug Bert, ni cun siu num propi, Gion Adalbert Cabert. Il lectur intervegn mai nua che quella Muota secatta propi, denton eis ei da supponer che la historia sappi vegnir localisada el contuorn da siu vitg nativ. El gi per exempel che la via cantunala hagi midau ina massa per quella cuntrada e che quella mondi sut la Muota siado.
Aug Bert fa a prima vesta l'impressiun dad esser in vegliet sco quei ch'ei deva pli baul tschiens e tschiens auters en nos vitgs. In puret cun fetg paucs animals sco basa economica, aschia ch'el endirava franc per part pupira. Da supponer eis ei ch'el vevi ina relativ gronda famiglia. Da sias feglias e ses fegls raquenta el denton pauc ni nuot. El center stattan las historias ch'el raquenta a ses biadis. Malgrad tut quellas premissas negativas da sia biografia eis el in um tut aparti. El ei malgrad sia mudesta scolaziun in um prudent, innovativ e filosofic.
Gion Adalbert Cabert viva ina veta caracterisada d'in grond svilup tecnologic e cultural. Era la Svizra circumdada el temps da sia naschientscha pli u meins da monarchias, ei il mund semidaus da rudien tochen ch'el ei morts. Il medem vala pil svilup tecnologic. Dil temps dalla naschientscha dil barun deva ei ni electricitad ni aua currenta ni maschinas agricolas ni d'auter gener. Tonaton eis el buca quel che deplorescha e glorifichescha il vargau, mobein in um che representescha il svilup tecnologic, social e cultural. Gie, el sviluppescha schizun atgnas ideas co ins savess megliurar il mund. Cheu sepresenta il barun sco profet ed um dil progess. Sper tut sia aviartadad pil progress e siu interess per caussas novas fa el era gronds quitaus pervia da quei svilup rasant. Igl aug Bert sedamonda adina puspei co ei mondi vinavon cun la carstgaundada e cul mund. El ha tema dalla midada dil clima e per part era digl augment exponenzial da vehicels sco autos ni era maschinas agricolas. Il lectur vegn confruntaus tras la figura dil barun culs problems da quei svilup. Il barun senta numnadamein che l'aria ei buca pli aschi schubra sco pli baul. Quei muossa in cert cuntrast ella veta digl aug Bert. All'entschatta da sia liunga e burasclusa veta ei il barun in fegl d'in pur sco biars auters. El enconuscheva mo la veta en las muntognas. Sco giuvenil auda el dall'invenziun dall'electricitad e cuort suenter dat ei l'emprema casa illuminada en siu vitg. Il barun ei buca carschius si en in sempel temps. Sco schuldau ell'Emprem'Uiara Mundiala sto el fa survetsch per bunamein dus onns. El ha denton viu il positiv en quei temps, aschia ha el giu la pusseivladad da megliurar siu tudestg, suenter sia scola mudesta ha el numnadamein buca giu caschun da tschintschar tudestg. Duront e suenter l'Emprem'Uiara Mundiala ha la federaziun introduciu ell'entira Svizra limitas per victualias, per ch'ei detti buca in collaps total. Ei ha denton era dau ina gronda pupira ella populaziun malgrad tut las mesiras statalas. Igl aug Bert e sia famiglia han era deplorau la mort d’in pèr commembers da famiglia atras l'influenza duront l'Empram'Uiara Mundiala igl onn 1917. Quei era numnadamein il temps dalla gronda muria.
Sco um vegl ha il barun lu aunc fatg atras la secunda uiara mundiala. Leu era el denton a casa e piteva dallas consequenzas e dalla brutalitad da quell'uiara. Perquei che la Confederaziun ha denton mirau ch'il provediment dalla populaziun seigi garantius, ha ei dau ina fasa supportabla. Suenter quella uiara brutala ha il barun aunc viviu in pèr onns sin sia Muota ed ha reflectau ils eveniments vargai e filosofau davart il futur dalla carstgaunadad. Pli datier ch'el vegn da sia mort e pli fetg ch'el tema la fin dalla specia dils carstgauns sche quei mondi vinavon en quei stil. U che tuts stoppien ir sin in auter planet a habitar, sil mars per exempel, ni sin la glina ni ch'ei detti in collaps. Per caracterisar sia veta dat ei in citat dil cudisch fetg adattaus: "Sco aug Bert era vivius, eis el era morts, cul spért clar e serein, attents, veglionts e critics tochen la davosa fladada."

Tgei ei decisiv pil svilup intellectual d'ina persuna d'origin muntagnard ad in barun?
Ina dallas raschuns decisivas per in tal svilup ei ch'igl aug Bert ei adina staus ina persuna fetg aviarta per caussas novas e revoluziunaras. Ils priedis ed ils discuors cun sur Lucas, igl augsegner dalla vischnaunca, han aviert ils egls al barun che han muossau ad el con ch'el sa aunc buca e con ch'el savess aunc emprender. Sur Lucas ha introduciu il barun en damondas dalla religiun cun ses priedis ch'il barun tedlava adina cun gronda attenziun, sco era en l'historia mundiala e svizra, seigi quei davart sogns e lur prestaziuns, ni fatgs historics. In'autra fontauna da savida per igl aug Bert era siu professer. Il professer ei da caracter empau nunenconuschent, il lectur intervegn buca in massa da quella persuna. Quella persuna sepresenta adina puspei sco magister dil barun. Nus savein bein che quei era in'impurtonta persuna ella veta digl aug Bert, perquei ch'el ha retschiert ina gronda part da sia savida dad el, anflein denton mai ils tratgs caracteristics che quella figura ha.
Igl aug Bert ha buca mo teniu en memoria tut quei che quellas duas persunas essenzialas han raquintau, el ha era fatg ses agens patratgs tier mintga part dalla historia ch'era enconuschenta ad el. El ha adina reflectau tut aunc inaga ed ha filosofau silsuenter davart quei. Cun siu patertgar revoluziunar ch'el exprima viers ses biadis ed ils auters affons che teidlan sias historias plein tensiun, ha il barun era purtau bia ideas ch’eran bunamein revoluziunaras ora el mund ed ha aschia aviert ils egls a quels affons. Lezs han lu entschiet a far lur patratgs davart il raquintau.

Theo Candinas drova in lungatg sempel egl entir cudisch. Il lectur ha mai difficultads da capir la historia.Tgei ch'ei dau en egl a mi ei ch'igl aug Bert resumescha mintga gada quei ch'el ha detg cun ils plaids: "Mah, mah, mah...". Il lectur vegn aschia adina fatg attents da dar adatg explicitamein da quellas parts, perquei che quei ein atgnamein las parts "persunalas" dil cudisch. Cura ch'il barun raquenta sias historias cun fatgs historics ha il text pauc persunalitad, tier las passaschas dallas resumaziuns ei quei denton tut auter, leu muossa igl autur siu patertgar cun agid da sia figura. Il barun ei pia in medium per render attent il lectur dils prighels dil futur, sche tut vegn consumau senza patertgar vid las consequenzas.


</doc>
<doc id="8484" url="https://rm.wikipedia.org/wiki?curid=8484" title="Fögl Ladin">
Fögl Ladin

Il Fögl Ladin è stà ina gasetta rumantscha-ladina che provediva l'Engiadina, Bravuogn e la Val Müstair cun novitads. La gasetta aveva ina tenuta politica liberala ma n'era betg l'organ d'ina partida. Ella aveva in focus tematic sin aspects linguistics e culturals.

Il "Fögl Ladin" è sortì il schaner 1940 ord la fusiun dal "Fögl d'Engiadina" (fundà l'onn 1857) e da la "Gazetta Ladina" (fundada l'onn 1912). Il prim da schaner 1970 ha la gasetta surpiglià "Il Giuven Jauer" (fundà l'onn 1938). El era cun quai l'emprima gasetta che cuvriva l'entira Engiadina e la Val Müstair.

Ils redacturs dal "Fögl Ladin" eran, in suenter l'auter, Robert Ganzoni (1940-46), Men Rauch (1946-58), Domenica Messmer (1946/1958-70), Jon Manatschal (1979-86), Toni Kaiser (1987 - fanadur 1991) ed Enrico Kopatz (1991-96, per part ensemen cun Baldina Cantieni Kobi e Bettina Fluor).

Tras l'integraziun da l"'Engadiner Post" l'onn 1987 è il "Fögl Ladin" daventà per in curt temp ina publicaziun bilingua ladin-tudestga. L'ultim numer dals 12 da december è cumparì en in'ediziun da 3'255 exemplars. Dapi ils 6 da schaner 1997 è il "Fögl Ladin" vegnì integrà sco part regiunala en la nova gasetta dal di rumantscha "La Quotidiana".


</doc>
<doc id="8507" url="https://rm.wikipedia.org/wiki?curid=8507" title="San Niculò (Puntraschigna)">
San Niculò (Puntraschigna)

San Niculò es üna baselgia refurmeda a Puntraschigna in l'Engiadin'Ota. L'edifizi sacrel es situo immez da la vschinaucha aint il quartier "Laret".
La fabricaziun vaiva lö circa dal 1640 zieva cha'ls scumpigls grischuns vaivan glivro. Il stil do perdütta da l'epoca da baroc. Il clucher s'avaiva rechatto pü bod da l'otra vart da la via maistra. El ho müdo sieu lö pür dal 1887. Quista müdeda vaiva da chefer cul svilup da Puntraschigna chi dvantaiva düraunt be pochs decennis ün center da turissem.

Oriundamaing tuchaiva Puntraschigna in reguard als drets ecclesiastics a Samedan. La dependenza finiva cuort avaunt cha la refurmaziun cumanzaiva a's deraser ed a müder l'Europa.

Puntraschigna d'eira la prüma raspeda in l'Engiadin'Ota chi s'ho vout vers la refuorma. Già dal 1537 ho existieu üna comunited evangelica tenor la confessiun refurmeda.
Scu baselgia principela gniva druveda Santa Maria fin cha il nouv fabricat da San Niculò la rimplazzaiva. 

San Niculò d'eira exaimpel e muostra architectonica pella baselgia "Bel Taimpel" a Schlarigna.

La corporaziun evangelica da Puntraschigna es commember da la Baselgia evangelica refurmeda dal Grischun. Infra la baselgia chantunela es la part refurmeda da Puntraschigna integreda i'l "colloqui d'Engiadin'Ota-Bregaglia-Poschiavo-Sursès".

Ravarenda d'eira fin 2014 David Last chi ho müdo a Sagogn. Sia successura es Maria Schneebeli da Winterthur.



</doc>
<doc id="8512" url="https://rm.wikipedia.org/wiki?curid=8512" title="Chalender Ladin">
Chalender Ladin

Il Chalender Ladin (CL) es ün almanac rumauntsch ladin, publicho davent da l'an 1911 per incumbenza da l'Uniun dals Grischs scu organ da publicaziun ufficiel da la quela i'ls idioms vallader e puter. El es gnieu fundo dal filolog e perscruteder linguistic Peider Lansel e'l ravarenda Otto Gaudenz.

Scu suottitul ho'l il motto da l'Uniun dals Grischs, «Rumauntschs vulains rester».



</doc>
<doc id="8537" url="https://rm.wikipedia.org/wiki?curid=8537" title="Bit-Tuner">
Bit-Tuner

Bit-Tuner ei in musicist svizzer da Son Gagl. El ei naschius a Son Gagl ed habita ussa a Turitg.

Sia musica ei pleina d'ideas sombras. El fa musica cun synthesizer, computer, ina gitarra electrica ed ina massa effects analogs.




</doc>
<doc id="8539" url="https://rm.wikipedia.org/wiki?curid=8539" title="Micurà de Rü">
Micurà de Rü

Micurà de Rü (atgnamain Nikolaus Bacher; 4 da december 1789 a Rü, St. Kassian, Badia, Tirol dal Sid – 29 da mars 1847 a Wilten, Puntina, Austria) era in linguist ladin dolomitan.

Micurà de Rü e naschì ils 4 da december da l'onn 1789 sco Nikolaus Bacher a Rü, in aclaun da San Ćiascian (St. Kassian) en la vischnanca da Badia (Abtei) en il Tirol dal Sid. El era il davos da quatter figls d'ina famiglia da purs da muntogna ladina. Bacher ha frequentà la scola elementara en ses vitg da naschientscha ed il gimnasi a Brixen. Suenter l'examen da matura ha el studegià filosofia e teologia tranter auter a Puntina, Trento e Salzburg.

Ils 28 d'avust 1814 è el vegnì ordinà sco sacerdot a Salzburg. Ses emprims onns sco sacerdot ha el passentà en varias plaivs austriacs. El ha operà per plirs onns sco chaplon d'armada e sco educatur en in institut a Milaun. Plinavant è el er stà lector per lingua taliana a l'Universitad da Puntina. Suenter onns da malsogna è Micurà de Rü mort ils 29 da mars 1847 a Wilten, in quartier da Puntina.

Sper l'uffizi sacerdota è el s'interessà particularmain per sia lingua materna, il ladin da las Dolomitas. L'onn 1833 ha el redigì l'emprima grammatica ladina cun il titel "Versuch einer deütsch-ladinischen Sprachlehre – Erstmalige Planung einer gesamtdolomitenladinischen Schriftsprache". L'idea da basa da quest'ovra era l'elavuraziun d'ina lingua da scrittira cuminaivla per tut ils Ladins. En regurdanza da Micurà de Rü è l'institut cultural ladin da San Martin de Tor, fundà l'onn 1976, vegnì numnà tenor el.




</doc>
<doc id="8543" url="https://rm.wikipedia.org/wiki?curid=8543" title="Jim Caviezel">
Jim Caviezel

James Patrick ‹Jim› Caviezel jr. (* 26 da settember 1968 a Mount Vernon, Washington) è in actur american da descendenza rumantscha. El è famus per avair giugà Jesus da Nazaret en il film "La Passiun da Cristus".


</doc>
<doc id="8550" url="https://rm.wikipedia.org/wiki?curid=8550" title="Baselgia da Masans">
Baselgia da Masans

La baselgia da Masans è suenter la baselgia da Son Martin e la baselgia da Comander ("Comanderkirche") il pli pitschen dals trais lieus da pregia dal cumin-baselgia refurmà da Cuira ch'è congruenta cun il colloqui IV "Cuira". Ella sa chatta entamez il quartier Masans da Cuira, en la via da Masans.

Sin il terren da la baselgia è ina giada stada in ospital ch'è vegnì mantegnì da l'uvestgieu da Cuira. La substanza architectonica la pli veglia datescha dal 13avel tschientaner. La baselgia è deditgada a San Bastiaun, il sontg da la pesta.

Il clutger è vegnì erigì en ils temps prerefurmatorics, enturn l'onn 1500. La davosa renovaziun ha gì lieu l'onn 1998.

Agiuntada a la baselgia è la chasa dal plevon dal quartier. La baselgia da Masans è plinavant il lieu nua che han lieu ils servetschs en lingua rumantscha a Cuira ch'è maioritarmain da lingua tudestga.



</doc>
<doc id="8554" url="https://rm.wikipedia.org/wiki?curid=8554" title="Colloqui (Grischun)">
Colloqui (Grischun)

Ün colloqui significha i'l chantun Grischun ün organ uffizial da la baselgia evangelica refuormada dal Grischun.
Il chantun Grischun es parti aint in desch colloquis chi s'extendan sur tuot il territori e chi cumpiglian var desch raspadas in üna regiun.
Ils colloquis dessan colliar las plaivs singulas culla baselgia chantunala ed intermediar ils interess differents.
Commembers dals colloquis sun ils ravarendas (uffizialmaing), laics elets sco rapreschantants da las corporaziuns evangelicas ed ils politikers refuormats dal Grond Cussagl chi han voluntariamaing declerà lur prontezza da collavurar.

Proceduras da consultaziun van adüna la via sur ils colloquis avant cha üna ledscha ecclesiastica aintra in vigur.

Las tschantadas dals colloquis han lö duos jadas l'on, la prümavaira e l'utuon.



</doc>
<doc id="8556" url="https://rm.wikipedia.org/wiki?curid=8556" title="Il Binsaun">
Il Binsaun

Il Binsaun (tenor ün vegl bivgnaint familier) es l'uniun da las plaivs evangelicas in l'Engiadin'Ota.
Il böt da la comunited es d'amegldrer la collavuraziun traunter las corporaziuns refurmedas illa regiun. 
Il segn distinctiv dad Il Binsaun es ün logo cumünaivel chi muossa il Piz la Margna e la baselgia San Gian a Schlarigna.



</doc>
<doc id="8557" url="https://rm.wikipedia.org/wiki?curid=8557" title="Martin Luther">
Martin Luther

Martin Luther (nat als 14 da november 1483 ad Eisleben, mort als 18 da favrer 1546 a listess lö) d'eira il refurmatur da Germania e - sainza vulair - il fundatur da las baselgias evangelicas e dal protestantissem.
El toccaiva a l'uorden da muong dals augustiners e lavuraiva a l'università da Wittenberg sco ün professer da teologia biblica, in quist connex eir sco predichant a la baselgia da cità ("Stadtkirche"). 

Sia posiziun teologica es caracterisada da la concentraziun sün Gesu Crist crucifichà e resüstà. A mincha speculaziun davart l'esser da Dieu sur da Gesu Crist oura renunzcha'l. Sia vopna persunala, la rösa da Luther, declera seis impissamaints in fuorma d'ün simbol. 
Da grand'importanza es per Luther cha Dieu agischa na per sai svess, bleranzi "per nus", quai voul dir a favur dals umans chi sun insè puchaders e dimena pers e chi vegnan güstifichats per amur da Gesu Crist.



</doc>
<doc id="8561" url="https://rm.wikipedia.org/wiki?curid=8561" title="Johannes Calvin">
Johannes Calvin

Johannes Calvin (oriund per frances "Jean Calvin", in rumantsch "Joannes Calvin" resp. "Gioannes Calvin"), (nat als 10 da lügl 1509 a Noyon, mort als 27 da mai 1564 a Genevra) d'eira ün refuormatur da la seguonda generaziun davo Martin Luther e Huldrych Zwingli. Sia ouvra d'eira da grond'influenza sün blers pajais in Europa uschè ch'el dvantaiva il fundatur dal uschedit calvinissem chi's derasaiva suot seis successuors sül muond inter.

Oriundamaing d'eira Calvin giurist, e quista derivanza influenzaiva eir seis agir e seis möd da pensar davart chosas teologicas. 

L'intenziun principala dals impissamaints da Calvin es da tgnair in salv la sonchità da Dieu. La baselgia ha il dovair da far guardgia cha la sonchità divina in fuorma dals desch cumondamaints vain mantgnüda illa publicità, eir da la vart dal stadi.




</doc>
<doc id="8566" url="https://rm.wikipedia.org/wiki?curid=8566" title="Soncha Scrittüra">
Soncha Scrittüra

La Soncha Scrittüra es l'ediziun da la Bibla illa traducziun classica per vallader da Jachen Ulrich Gaudenz e Rudolf Filli chi vain dovrada sül territori dals duos colloquis engiadinais i'l chantun Grischun, infra ils quals ils idioms vallader sco eir puter vegnan discurrüts.

La Soncha Scrittüra es caracterisada d'üna lingua ourdvart cultivada chi as disferenzescha d'üna lingua da minchadi, p.ex. in möd ch'ella douvra la fuorma dal "passà defini".

Sco muostra ha servi als traductuors l'ediziun da la Bibla zürigaisa da 1931, e punct da partenza d'eiran natüralmaing las versiuns da las linguas oriundas ebraic (pel Vegl Testamaint) e grec (pel Nouv Testamaint). 

La Soncha Scrittüra gniva stampada l'on 1953 a Samedan in üna prüma ediziun da 5'000 exemplars. 


</doc>
<doc id="8569" url="https://rm.wikipedia.org/wiki?curid=8569" title="Il Coral">
Il Coral

Il Coral es il cudesch da chaunt ufficiel da las plaivs evangelicas refurmedas in l'Engiadina (exceptuo be San Murezzan chi'd es da lingua tudas-cha) ed illa Val Müstair. La seguonda ediziun es cumparida l'an 1987 e vala fin hoz. 

Las 223 chanzuns sun scrittas i'ls idioms vallader e puter. L'incumbenza da cumpiler ün'ouvra chi cumpiglia tuots corals üsitos ed eir moderns derivaiva dal colloqui "Engiadina Bassa / Val Müstair" da l'on 1977 zieva cha l'ediziun veglia da 1922 vaiva da gnir rimplazzeda.

La chanzun la pü cuntschainta i'l coral es prubabelmaing il numer 15: "Meis bun pastur" (puter: "mieu bun pastur") chi cumpuona psalm 23 ed es ün chaunt da lod vers Dieu chi maina a'lumaun tres tuot la vita inclusiv las chafuollezzas. Suvenz vain ella chanteda in occasiun da funarels.

Il Coral es parti aint i'ls seguaints chapitels:



</doc>
<doc id="8588" url="https://rm.wikipedia.org/wiki?curid=8588" title="Val Müstair">
Val Müstair

Val Müstair (tudestg "Münstertal", taliana "Val Monastero") è ina vischnanca politica svizra en il . Ella è situada en il circul Val Müstair dal district En.

La vischnanca da Val Müstair è sortida il 1. da schaner 2009 ord la fusiun da las vischnancas anteriuramain autonomas Fuldera, Lü, Müstair, Santa Maria Val Müstair, Tschierv e Valchava, pia tut las vischnancas sin la vart svizra da la val. La suletta autra vischnanca da la Val Müstair è Tuer (Taufers im Münstertal) ch'appartegna gia al Tirol dal Sid.


</doc>
<doc id="8594" url="https://rm.wikipedia.org/wiki?curid=8594" title="August">
August

August (lat. "augustus"; grec. σεβαστός "sebastós" - il venerabel, il maiestus, il sublim) ei in tetel da honur dils imperaturs romans. Il tetel d‘august ei vegnius attribuius per l’emprema gada agl imperatur Octavian egl onn 27 a. Cr. entras il senat. En sia successiun ei quest tetel vegnius utilisaus da quasi tut ils imperaturs romans. Duront il temps dalla tetrarchia romana vegneva igl Imperi roman guvernaus da dus augusts e da dus cesars. En quei temps han era las consortas ni datier parentas dils imperaturs retschiert il tetel d’augusta.

Egl Imperi bizantin ei quest tetel vegnius surprius per ils imperaturs en la fuorma greca da sebastós. Entuorn igl onn 629 substituescha igl imperatur bizantin Heraclius I. il tetel cun basileus.

Cun l’encorunaziun ha Carli il Grond era surpriu il tetel d’august. Quest tetel ei vegnius salvaus dils imperaturs dil Sogn Imperi roman.


</doc>
<doc id="8595" url="https://rm.wikipedia.org/wiki?curid=8595" title="Lois Craffonara">
Lois Craffonara

Lois Craffonara (* 27 da mars 1940 a Longega, Mareo, Tirol dal Sid) è in linguist ladin dolomitan.

Craffonara ha studegià filologia a l'Universitad da Padua. El è stà in dals fundaturs da l'institut ladin "Micurà de Rü", che promova la lingua e cultura ladina dolomitana. Plinavant era el tranter ils 2 da settember 1977 ed ils 31 da december 1992 l'emprim directur da l'institut. Craffonara ha publitgà numerusas ovras davart la lingua e las usanzas dals Ladins da las Dolomitas.

Lois Craffonara represchenta l'opiniun che la vischnanca da San Martin de Tor era ina giada ina culegna romana ed emprova da cumprovar quai cun chats en la terra. Ina preschentaziun correspundenta sa chatta en il museum ladin "Ćiastel de Tor" (Schloss Thurn). Il davos temp è questa supposiziun dentant vegnida contestada cun renviaments a l'origin dal temp carolingic e pia medieval tempriv da la mesiraziun sumegliant a .

Craffonara è consulent scientific dal museum ladin "Ćiastel de Tor" a San Martin de Tor.


</doc>
<doc id="8602" url="https://rm.wikipedia.org/wiki?curid=8602" title="Aguascalientes">
Aguascalientes

Aguascalientes è in dals 31 stadis federativs che furman las 32 entitads federativas dal Mexico. Il num signifitga "auas chaudas" en spagnol e sa referescha a las funtaunas chaudas ch'existan en abundanza en il stadi. Da quel num deriva era la denominaziun curiusa "hidrocálido" per ils abitants. La chapitala dal stadi ha era num Aguascalientes.


</doc>
<doc id="8604" url="https://rm.wikipedia.org/wiki?curid=8604" title="Alabama">
Alabama

Alabama (uffizialmain: "State of Alabama") è in stadi federativ dals Stadis Unids da l'America. Sia chapitala è Montgomery. Sia populaziun munta a 
4'858'979 abitants (2015).

Il stadi ha ina surfatscha da 135'765 km²



</doc>
<doc id="8605" url="https://rm.wikipedia.org/wiki?curid=8605" title="Florida">
Florida

Florida (uffizialmain: "State of Florida") è in stadi federativ dals Stadis Unids da l'America. Sia chapitala è Tallahassee. Sia populaziun munta a 18'537'969 abitants.

Il stadi ha ina surfatscha da 170'304 km²



</doc>
<doc id="8609" url="https://rm.wikipedia.org/wiki?curid=8609" title="California">
California

La California (uffizialmain "State of California ") è in stadi federativ dals Stadis Unids da l'America. Sia chapitala è Sacramento. Sia populaziun munta a 36'961'664 abitants.

Il stadi ha ina surfatscha da 423'970 km²



</doc>
<doc id="8610" url="https://rm.wikipedia.org/wiki?curid=8610" title="New York (stadi)">
New York (stadi)

Il stadi da New York (uffizialmain "State of New York") è in dals 50 stadis federativs che, ensemen cun il District of Columbia, furman ils Stadis Unids da l'America. Sia chapitala è Albany. Sia populazuin munta a 19'541'453 abitants (2009).

Il stadi ha ina surfatscha da 141'299 km²

Cun ina populaziun cun dapli che 8 milliuns abitants è la citad da New York la citad la pli populada dal stadi sco era da tut ils Stadis Unids.



</doc>
<doc id="8611" url="https://rm.wikipedia.org/wiki?curid=8611" title="Alasca">
Alasca

L'Alasca (englais "Alaska", uffizialmain "State of Alaska ") è in stadi federativ dals Stadis Unids da l'America. Sia chapitala è Juneau. Sia populaziun munta a 698'473 abitants.

Il stadi ha ina surfatscha da 1'717'854 km²



</doc>
<doc id="8612" url="https://rm.wikipedia.org/wiki?curid=8612" title="Arizona">
Arizona

Arizona (uffizialmain: "State of Arizona") è in stadi federativ dals Stadis Unids da l'America. Sia chapitala è Phoenix. Sia populaziun munta a 6'595'778 abitants.

Il stadi ha ina surfatscha da 295'254 km²



</doc>
<doc id="8613" url="https://rm.wikipedia.org/wiki?curid=8613" title="Arkansas">
Arkansas

Arkansas (uffizialmain: "State of Arkansas", pronunzià ) è in stadi federativ dals Stadis Unids da l'America. Sia chapitala è Little Rock. Sia populaziun munta a 2'855'390 abitants (2009).

Il stadi ha ina surfatscha da 137'002 km²



</doc>
<doc id="8614" url="https://rm.wikipedia.org/wiki?curid=8614" title="North Carolina">
North Carolina

North Carolina (uffizialmain: "State of North Carolina") è in stadi federativ dals Stadis Unids da l'America. Sia chapitala è Raleigh. Sia populazuin munta a 9'380'884 abitants (2009).

Il stadi ha ina surfatscha da 139'509 km²



</doc>
<doc id="8615" url="https://rm.wikipedia.org/wiki?curid=8615" title="South Carolina">
South Carolina

South Carolina (uffizialmain: "State of South Carolina") è in stadi federativ dals Stadis Unids da l'America. Sia chapitala è Raleigh. Sia populazuin munta a 4'561'242 abitants (2009).

Il stadi ha ina surfatscha da 82'931,8 km²



</doc>
<doc id="8620" url="https://rm.wikipedia.org/wiki?curid=8620" title="Colorado">
Colorado

Colorado (uffizialmain: "State of Colorado") è in stadi federativ dals Stadis Unids da l'America. Sia chapitala è Denver. Sia populaziun munta a 5'024'748 abitants.

Il stadi ha ina surfatscha da 269'837 km²



</doc>
<doc id="8621" url="https://rm.wikipedia.org/wiki?curid=8621" title="Connecticut">
Connecticut

Connecticut (uffizialmain: "State of Connecticut ") è in stadi federativ dals Stadis Unids da l'America. Sia chapitala è Hartford. Sia populaziun munta a 3'518'288 abitants.

Il stadi ha ina surfatscha da 14'356 km²



</doc>
<doc id="8622" url="https://rm.wikipedia.org/wiki?curid=8622" title="Delaware">
Delaware

Delaware (uffizialmain: "State of Delaware") è in stadi federativ dals Stadis Unids da l'America. Sia chapitala è Dover. Sia populaziun munta a 885'122 abitants (2009).

Il stadi ha ina surfatscha da 6'452 km²



</doc>
<doc id="8623" url="https://rm.wikipedia.org/wiki?curid=8623" title="Georgia (Stadis Unids)">
Georgia (Stadis Unids)

Georgia (uffizialmain: "State of Georgia") è in stadi federativ dals Stadis Unids da l'America. Sia chapitala è Atlanta. Sia populazuin munta a 9'829'211 abitants.

Il stadi ha ina surfatscha da 153'909 km²



</doc>
<doc id="8624" url="https://rm.wikipedia.org/wiki?curid=8624" title="Hawai">
Hawai

Hawai (uffizialmain: "State of Hawaii ", "Mokuʻāina o Hawaiʻi") è in stadi federativ dals Stadis Unids da l'America. Sia chapitala è Honolulu. Sia populazuin munta a 1'288'198 abitants.

Il stadi ha ina surfatscha da 28'311 km²



</doc>
<doc id="8631" url="https://rm.wikipedia.org/wiki?curid=8631" title="Idaho">
Idaho

Idaho (uffizialmain: "State of Idaho") è in stadi federativ dals Stadis Unids da l'America. Sia chapitala è Boise. Sia populazuin munta a 1'545'801 abitants.

Il stadi ha ina surfatscha da 216'632 km²



</doc>
<doc id="8632" url="https://rm.wikipedia.org/wiki?curid=8632" title="Illinois">
Illinois

Illinois (uffizialmain: "State of Illinois") è in stadi federativ dals Stadis Unids da l'America. Sia chapitala è Springfield. Sia populazuin munta a 12'910'409 abitants.

Il stadi ha ina surfatscha da 140'998 km². 

Chicago è la pli gronda citad dal stadi.



</doc>
<doc id="8642" url="https://rm.wikipedia.org/wiki?curid=8642" title="Indiana">
Indiana

Indiana (uffizialmain: "State of Indiana") è in stadi federativ dals Stadis Unids da l'America. Sia chapitala è Indianapolis. Sia populazuin munta a 6'423'113 abitants.

Il stadi ha ina surfatscha da 94'321 km²



</doc>
<doc id="8645" url="https://rm.wikipedia.org/wiki?curid=8645" title="Iowa">
Iowa

Iowa (uffizialmain: "State of Iowa") è in stadi federativ dals Stadis Unids da l'America. Sia chapitala è Des Moines. Sia populazuin munta a 3'007'856 abitants.

Il stadi ha ina surfatscha da 145'743 km²



</doc>
<doc id="8650" url="https://rm.wikipedia.org/wiki?curid=8650" title="Wyoming">
Wyoming

Wyoming (uffizialmain: "State of Wyoming") è in stadi federativ dals Stadis Unids da l'America. Sia chapitala è Cheyenne. Sia populazuin munta a 544'270 abitants.

Il stadi ha ina surfatscha da 253'348 km²



</doc>
<doc id="8652" url="https://rm.wikipedia.org/wiki?curid=8652" title="Wisconsin">
Wisconsin

Wisconsin (uffizialmain: "State of Wisconsin") è in stadi federativ dals Stadis Unids da l'America. Sia chapitala è Madison. Sia populazuin munta a 5'363'675 abitants.

Il stadi ha ina surfatscha da 169'639 km²



</doc>
<doc id="8653" url="https://rm.wikipedia.org/wiki?curid=8653" title="West Virginia">
West Virginia

West Virginia (uffizialmain: "State of West Virginia") è in stadi federativ dals Stadis Unids da l'America. Sia chapitala è Charleston. Sia populazuin munta a 1'819'777 abitants.

Il stadi ha ina surfatscha da 62'755 km²



</doc>
<doc id="8655" url="https://rm.wikipedia.org/wiki?curid=8655" title="Washington (stadi)">
Washington (stadi)

Washington (uffizialmain: "State of Washington") è in stadi federativ dals Stadis Unids da l'America. Sia chapitala è Olympia. Sia populazuin munta a 6'664'195 abitants.

Il stadi ha ina surfatscha da 184'827 km²



</doc>
<doc id="8656" url="https://rm.wikipedia.org/wiki?curid=8656" title="Virginia">
Virginia

Virginia (uffizialmain: "Commonwealth of Virginia") è in stadi federativ dals Stadis Unids da l'America. Sia chapitala è Richmond. Sia populazuin munta a 7'882'590 abitants.

Il stadi ha ina surfatscha da 110'785.67 km²



</doc>
<doc id="8658" url="https://rm.wikipedia.org/wiki?curid=8658" title="Vermont">
Vermont

Vermont (uffizialmain: "State of Vermont") è in stadi federativ dals Stadis Unids da l'America. Sia chapitala è Montpelier. Sia populazuin munta a 621'760 abitants.

Il stadi ha ina surfatscha da 24'923 km²



</doc>
<doc id="8659" url="https://rm.wikipedia.org/wiki?curid=8659" title="Utah">
Utah

Utah (uffizialmain: "State of Utah") è in stadi federativ dals Stadis Unids da l'America. Sia chapitala è Salt Lake City. Sia populazuin munta a 2'736'424 abitants.

Il stadi ha ina surfatscha da 219'887 km²



</doc>
<doc id="8660" url="https://rm.wikipedia.org/wiki?curid=8660" title="Tennessee">
Tennessee

Tennessee (uffizialmain: "State of Tennessee") è in stadi federativ dals Stadis Unids da l'America. Sia chapitala è Nashville. Sia populazuin munta a 6'214'888 abitants (2008).

Il stadi ha ina surfatscha da 109'247 km²



</doc>
<doc id="8661" url="https://rm.wikipedia.org/wiki?curid=8661" title="Texas">
Texas

Texas (uffizialmain: "State of Texas") è in stadi federativ dals Stadis Unids da l'America. Sia chapitala è Austin. Sia populazuin munta a 24'782'302 abitants (2009).

Il stadi ha ina surfatscha da 696'241 km²

Houston è la pli gronda citad dal stadi.



</doc>
<doc id="8663" url="https://rm.wikipedia.org/wiki?curid=8663" title="South Dakota">
South Dakota

South Dakota (uffizialmain: "State of South Dakota") è in stadi federativ dals Stadis Unids da l'America. Sia chapitala è Pierre. Sia populazuin munta a 812'383 abitants (2009).

Il stadi ha ina surfatscha da 199'905 km²



</doc>
<doc id="8664" url="https://rm.wikipedia.org/wiki?curid=8664" title="Rhode Island">
Rhode Island

Rhode Island (uffizialmain: "State of Rhode Island and Providence Plantations") è in stadi federativ dals Stadis Unids da l'America. Sia chapitala è Providence. Sia populazuin munta a 1'053'209 abitants (2009).

Il stadi ha ina surfatscha da 4'002 km²



</doc>
<doc id="8666" url="https://rm.wikipedia.org/wiki?curid=8666" title="Pennsylvania">
Pennsylvania

Pennsylvania (uffizialmain: "Commonwealth of Pennsylvania") è in stadi federativ dals Stadis Unids da l'America. Sia chapitala è Harrisburg. Sia populazuin munta a 12'604'767 abitants.

Il stadi ha ina surfatscha da 119'283 km²

Philadelphia è la pli gronda citad dal stadi.

Linguas dal stadi:




</doc>
<doc id="8667" url="https://rm.wikipedia.org/wiki?curid=8667" title="Oregon">
Oregon

Oregon (uffizialmain: "State of Oregon") è in stadi federativ dals Stadis Unids da l'America. Sia chapitala è Salem. Sia populazuin munta a 3'825'657 abitants (2009).

Il stadi ha ina surfatscha da 255'026 km²

Portland è la pli gronda citad dal stadi.

Mount Hood è la pli gronda muntogna dal stadi.



</doc>
<doc id="8668" url="https://rm.wikipedia.org/wiki?curid=8668" title="Mount Hood">
Mount Hood

Mount Hood (Chinook: "Wy'east") è la pli auta muntogna dal stadi dad Oregon. El ha ina furma da piramida ed in'autezza da 2'348.8 m s.m.



</doc>
<doc id="8672" url="https://rm.wikipedia.org/wiki?curid=8672" title="Henri Guisan">
Henri Guisan

Henri Guisan è naschì ils 21 d’october 1874 a Mézières e mort ils 7 d’avrigl 1960 a Pully. Durant la Segunda Guerra mundiala è Guisan stà general ed uschia il schefcumandant da l’Armada svizra.

Il bab da Henri Guisan è stà il medi e maior Charles-Ernest; la mamma Louise Jeanne, naschida Bérengier. Ella è morta diesch mais suenter la naschientscha da Henri Guisan perquai ch’ella era malsauna dal pulmun.
Cun diesch onns è Guisan ì al progimnasi a Losanna nua ch’el è era stà commember dal "Corps des Cadets". Per meglierar ses tudestg ha el passentà sis mais en la Germania. Suenter ses return en Svizra ha el fatg la matura ed ha cumenzà a studegiar medischina, pli tard scienzas natiralas e dretg. Damai che tut questas direcziuns da studi na cuntentavan betg el, ha Guisan la finala studegià agricultura. El ha visità las scolas agriculas ad Ecully (sper Lyon) e Hohenheim (Württemberg).
L’onn 1897 ha Guisan maridà Mary Doelker e fatg il pur a Chesalles-sur-Oron. Il 1902 ha el surpiglià da ses sir il bain Verte Rive a Pully.
En ils onns 1930 ha Guisan fatg part dal Comité olimpic internaziunal. Tranter las duas guerras mundialas è Guisan plinavant stà commember da l’executiva da la vischnanca da Chesalles e dal parlament da la vischnanca da Pully.

Henri Guisan ha cumenzà sia carriera militara cun la scola da recruta l’onn 1894. El ha absolvì la scola da recruta da stad a Bière sco artigliarist da champagna. Enfin l’Emprima Guerra mundiala ha Guisan cuntanschì il grad da maior. Durant la guerra è el stà pliras giadas a la front en l’ost da la Germania per emprender la tactica da guerra.
Henri Guisan ha cuntanschì ils suandants grads en l’armada svizra:

Colonel brigadier (tud.: Oberstbrigadier), colonel divisiunari (tud.: Oberstdivisionär) u lura era il cumandant dal corp d’armada (tud.: Oberstkorpskommandant) eran grads ch’igl ha dà fin 1960. Davent da là han ins laschà davent il ‹colonel› respectiv en tudestg l’‹Oberst›.

Entant che la situaziun daventava adina pli dramatica en l’Europa la stad 1939, è Guisan vegnì elegì ils 30 d’avust 1939 da l’Assamblea federala sco general da l’armada svizra. Igl è quai in rang ch’i na dat betg en Svizra en temps da pasch. Perquai ch’el valeva sco bun candidat per quest post e perquai che la regenza era represchentada da quel temp mo cun in cusseglier federal da la Svizra romanda, è Guisan vegnì elegì immediatamain cun 204 da 231 vuschs valaivlas.
Durant la guerra chapiva Guisan adina puspè da far curaschi a la schuldada sco era a la populaziun. Uschia per exempel ils 25 da fanadur 1940 cun ses rapport sin il Rütli. Là ha Guisan declerà la strategia dal Réduit che muntava ch’el veglia retrair las truppas en las Alps.
Ils 20 d’avust 1945 è Guisan vegnì relaschà sco general damai ch’il servetsch activ e la Segunda Guerra mundiala eran a fin. Guisan ha surdà a l’Assamblea federala in rapport da 270 paginas davart il temp dal servetsch activ.

Suenter il famus rapport sin il Rütli (ils 25 da fanadur 1940) ha Guisan inspectà la brigada da cunfin 12 ed ha festivà cun questa brigada grischuna l’emprim d’avust ad Arosa. Ils 2 d’avust ha Guisan visità nunspetgadamain Tavau.
Mez favrer 1941 è Guisan puspè stà en il Grischun. Lura ha el discutà cun il cusseglier federal Enrico Celio e la regenza grischuna la situaziun da la Viafier retica ed ha visità ils 16 e 17 da favrer ensemen cun Celio ed il cumandant da corp Renzo Lardelli il Puschlav e la Bregaglia.
Gia l’onn suenter è Guisan puspè stà en il Grischun per inspectar tut las truppas grischunas e lura ils 15 da november 1942 per assister al defilé da la brigada da cunfin 12 a Domat.
Guisan è dentant er anc stà en il Grischun cura ch’el n’era betg pli general. Uschia ha el per exempel visità l’indeschavel Tir da la Chalavaina a Tavau ils 2 da fanadur 1946. 

Ils 7 d’avrigl 1960 è Henri Guisan mort. El è vegnì sepulì ils 12 d’avrigl a Pully. Var 300 000 persunas, tranter auter blers veterans dal servetsch activ en unifurma, èn stads spalier a l’ur dal til da sepultura da Henri Guisan.

Oravant tut per la generaziun veglia vala Henri Guisan sco persuna che ha salvà la pasch en Svizra durant la Segunda Guerra mundiala. Ins vesa Guisan quasi sco simbol per la resistenza da la Svizra. Tar il mitus tutga era la strategia dal reduit. Blera glieud crai che quella strategia e la fermezza da l’armada hajan protegì la Svizra da la Segunda Guerra mundiala.

Novas perscrutaziuns mussan in maletg in pau pli differenzià da Guisan. D’ina vart n’ha la Germania mai gì interess da conquistar la Svizra e da l’autra vart n’è Guisan betg stà infallibel en ses cumbat sco defensur da la democrazia e da l’independenza. Sco blers da ses contemporans aveva Guisan simpatia per il reschim da Mussolini e fiss era stà pront da manar tractativas cun la Germania. Ils 15 da mars 1939 ha il cusseglier federal Hermann Obrecht bain ditg che nagins politichers svizzers giajan en la Germania e ch’i na dettia nagina collavuraziun cun quest pajais. Malgrà che Guisan aveva gia gì contact cun cumandants da la Frantscha ils onns 1933 fin 1936 ed aveva periclità la neutralitad, sa spruvava el vinavant da s’avischinar a la Germania. Quai n’è dentant mai grategià ad el.




</doc>
<doc id="8675" url="https://rm.wikipedia.org/wiki?curid=8675" title="Oklahoma">
Oklahoma

Oklahoma (uffizialmain: "State of Oklahoma") è in stadi federativ dals Stadis Unids da l'America. Sia chapitala è Oklahoma City. Sia populazuin munta a 3'687'050 abitants (2009).

Il stadi ha ina surfatscha da 181'195 km²



</doc>
<doc id="8676" url="https://rm.wikipedia.org/wiki?curid=8676" title="Ohio">
Ohio

Ohio (uffizialmain: "State of Ohio") è in stadi federativ dals Stadis Unids da l'America. Sia chapitala è Columbus. Sia populazuin munta a 11'542'645 abitants (2009).

Il stadi ha ina surfatscha da 116'096 km²



</doc>
<doc id="8678" url="https://rm.wikipedia.org/wiki?curid=8678" title="North Dakota">
North Dakota

North Dakota (uffizialmain: "State of North Dakota") è in stadi federativ dals Stadis Unids da l'America. Sia chapitala è Bismarck. Sia populazuin munta a 646'844 abitants (2009).

Il stadi ha ina surfatscha da 183'272 km²



</doc>
<doc id="8680" url="https://rm.wikipedia.org/wiki?curid=8680" title="New Mexico">
New Mexico

New Mexico (uffizialmain: "State of New Mexico") è in stadi federativ dals Stadis Unids da l'America. Sia chapitala è Santa Fe. Sia populazuin munta a 1'984'356 abitants (2009).

Il stadi ha ina surfatscha da 315'194 km²

Linguas dal stadi:



</doc>
<doc id="8681" url="https://rm.wikipedia.org/wiki?curid=8681" title="New Jersey">
New Jersey

New Jersey (uffizialmain: "State of New Jersey") è in stadi federativ dals Stadis Unids da l'America. Sia chapitala è Trenton. Sia populazuin munta a 8'707'739 abitants (2009).

Il stadi ha ina surfatscha da 22'608 km²


</doc>
<doc id="8686" url="https://rm.wikipedia.org/wiki?curid=8686" title="New Hampshire">
New Hampshire

New Hampshire (uffizialmain: "State of New Hampshire") è in stadi federativ dals Stadis Unids da l'America. Sia chapitala è Concord. Sia populazuin munta a 1'324'575 abitants (2009).

Il stadi ha ina surfatscha da 24'217 km²


</doc>
<doc id="8687" url="https://rm.wikipedia.org/wiki?curid=8687" title="Nevada">
Nevada

Nevada (uffizialmain: "State of Nevada") è in stadi federativ dals Stadis Unids da l'America. Sia chapitala è Carson City. Sia populazuin munta a 2'643'085 abitants (2009).

Il stadi ha ina surfatscha da 110'567 km²


</doc>
<doc id="8692" url="https://rm.wikipedia.org/wiki?curid=8692" title="Nebraska">
Nebraska

Nebraska (uffizialmain: "State of Nebraska") è in stadi federativ dals Stadis Unids da l'America. Sia chapitala è Lincoln. Sia populazuin munta a 1'796'619 abitants (2009).

Il stadi ha ina surfatscha da 200'520 km²


</doc>
<doc id="8693" url="https://rm.wikipedia.org/wiki?curid=8693" title="Montana (stadi)">
Montana (stadi)

Montana (uffizialmain: "State of Montana") è in stadi federativ dals Stadis Unids da l'America. Sia chapitala è Helena. Sia populazuin munta a 967'440 abitants (2008).

Il stadi ha ina surfatscha da 381'156 km²


</doc>
<doc id="8696" url="https://rm.wikipedia.org/wiki?curid=8696" title="Missouri (stadi)">
Missouri (stadi)

Missouri (uffizialmain: "State of Missouri") è in stadi federativ dals Stadis Unids da l'America. Sia chapitala è Jefferson City. Sia populazuin munta a 5'987'580 abitants (2009).

Il stadi ha ina surfatscha da 180'533 km²

Kansas City è la pli gronda citad dal stadi.

St. Louis è la pli gronda regiun metropolitana dal stadi. 



</doc>
<doc id="8697" url="https://rm.wikipedia.org/wiki?curid=8697" title="Mississippi (stadi)">
Mississippi (stadi)

Mississippi (uffizialmain: "State of Mississippi") è in stadi federativ dals Stadis Unids da l'America. Sia chapitala è Jackson. Sia populazuin munta a 2'938'618 abitants (2008).

Il stadi ha ina surfatscha da 125'443 km²



</doc>
<doc id="8710" url="https://rm.wikipedia.org/wiki?curid=8710" title="Minnesota">
Minnesota

Minnesota (uffizialmain: "State of Minnesota") è in stadi federativ dals Stadis Unids da l'America. Sia chapitala è Saint Paul. Sia populazuin munta a 5'266'214 abitants (2009).

Il stadi ha ina surfatscha da 225'181 km²



</doc>
<doc id="8711" url="https://rm.wikipedia.org/wiki?curid=8711" title="Michigan">
Michigan

Michigan (uffizialmain: "State of Michigan") è in stadi federativ dals Stadis Unids da l'America. Sia chapitala è Lansing. Sia populazuin munta a 10'045'697 abitants (2008).

Il stadi ha ina surfatscha da 253'793 km²

Detroit è la pli gronda citad dal stadi.



</doc>
<doc id="8715" url="https://rm.wikipedia.org/wiki?curid=8715" title="Massachusetts">
Massachusetts

Massachusetts (uffizialmain: "Commonwealth of Massachusetts") è in stadi federativ dals Stadis Unids da l'America. Sia chapitala è Boston. Sia populazuin munta a 6'593'587 abitants.

Il stadi ha ina surfatscha da 27'336 km²

Boston è era la pli gronda citad dal stadi.



</doc>
<doc id="8716" url="https://rm.wikipedia.org/wiki?curid=8716" title="Maryland">
Maryland

Maryland (uffizialmain: "State of Maryland") è in stadi federativ dals Stadis Unids da l'America. Sia chapitala è Annapolis. Sia populazuin munta a 5'699'478 abitants (2009).

Il stadi ha ina surfatscha da 32'133 km²

Baltimore è la pli gronda citad dal stadi.



</doc>
<doc id="8717" url="https://rm.wikipedia.org/wiki?curid=8717" title="Maine">
Maine

Maine (uffizialmain: "State of Maine") è in stadi federativ dals Stadis Unids da l'America. Sia chapitala è Augusta. Sia populazuin munta a 1'318'301 abitants (2009).

Il stadi ha ina surfatscha da 91'646 km²

Portland è la pli gronda citad dal stadi.



</doc>
<doc id="8718" url="https://rm.wikipedia.org/wiki?curid=8718" title="Louisiana">
Louisiana

Louisiana (uffizialmain: (englais) "State of Louisiana", (franzos) "État de Louisiane", (Kréyol La Lwizyàn) "Léta de la Lwizyàn") è in stadi federativ dals Stadis Unids da l'America. Sia chapitala è Baton Rouge. Sia populazuin munta a 4'410'796 abitants (2008).

Il stadi ha ina surfatscha da 13'5,382 km²

New Orleans è la pli gronda citad dal stadi.



</doc>
<doc id="8722" url="https://rm.wikipedia.org/wiki?curid=8722" title="Kentucky">
Kentucky

Kentucky (uffizialmain: "Commonwealth of Kentucky") è in stadi federativ dals Stadis Unids da l'America. Sia chapitala è Frankfort. Sia populazuin munta a 4'314'113 abitants.

Il stadi ha ina surfatscha da 104'659 km²

Louisville è era la pli gronda citad dal stadi.



</doc>
<doc id="8731" url="https://rm.wikipedia.org/wiki?curid=8731" title="Svalbard">
Svalbard

Svalbard (tudestg: "Spitzbergen", tenor l'insla principala) èn ina gruppa d'inslas administrada da la Norvegia. Las inslas las pli grondas èn Spitzbergen (nor. "Spitsbergen"; 39'000 km²), Nordaustlandet (14'600 km²) e Edgeøya (5'000 km²).


</doc>
<doc id="8733" url="https://rm.wikipedia.org/wiki?curid=8733" title="Stockholm">
Stockholm

Stockholm è la chapitala da la Svezia.


</doc>
<doc id="8751" url="https://rm.wikipedia.org/wiki?curid=8751" title="Kansas">
Kansas

Il stadi ha ina surfatscha da 213'096 km²

Wichita è la pli gronda citad dal stadi.



</doc>
<doc id="8758" url="https://rm.wikipedia.org/wiki?curid=8758" title="Cosovo">
Cosovo

Il Cosovo (serbocroat "Kosovo"/Косово, albanais "Kosova" u "Kosovë") è in stadi da l'Europa dal Sid. Sia chapitala è Pristina.

Ils 17 da favrer 2008 ha il parlament cosovar declerà l'independenza dal stadi.


</doc>
<doc id="8763" url="https://rm.wikipedia.org/wiki?curid=8763" title="Citad dal Vatican">
Citad dal Vatican

Il Stadi da la Citad dal Vatican (talian Stato della Città del Vaticano, latin Status Civitatis Vaticanæ), era numnà Stadi vatican, Citad dal Vatican u simplamain Vatican, è il pli pitschen stadi dal mund ch’è renconuschì universalmain. El è situà a l’intern dal territori da la citad da Roma, ha ina surfatscha da 0,44 kilometers quadrats e stgars 1000 abitants, dals quals bundant la mesadad èn burgais vaticans.

Al territori dal Vatican appartegnan tranter auter il Dom da S. Peder, la Plazza da S. Peder, la Chapella sixtina sco er ils differents palazs e parcs situads a l’intern dal mir dal Vatican.

Politicamain furma il Vatican ina monarchia d’elecziun absoluta cun il papa sco schef da stadi. Quel vegn elegì dals cardinals per vita duranta e po be demissiunar or d’atgna voluntad. A nivel internaziunal vegn il stadi represchentà tras la sedia apostolica. Quella vala sco subject nunstatal dal dretg internaziunal, damai ch’ella na represchenta betg be ils interess dal Vatican, mabain da l’entira baselgia catolica.

Il territori statal cumpiglia la Collina dal Vatican ch’è circumdada d’in mir e da la Plazza da S. Peder. Dals numerus edifizis che sa chattan en la Citad dal Vatican vegnan descrits qua ils pli impurtants:

"Dom da S. Peder": L’emprima baselgia en quest lieu aveva Constantin il Grond laschà construir enturn il 324. Questa baselgia sepulcrala era vegnida erigida gist sur la fossa supponida da l’apostel Simon Peder, al qual ella era consecrada. La nova baselgia, sco ch’ella sa preschenta oz, è vegnida bajegiada ils onns 1506–1626. Da Bramante ch’ha fatg la planisaziun da basa fin a Bernini e Borromini ch’han fatg las lavurs finalas, han lavurà bundant in tozzel architects e sculpturs vi da quest’ovra monumentala, tranter auter er Raffael e Michelangelo. Il Dom da S. Peder po tschiffar 20 000 persunas; cun ina surfatscha surbajegiada da 15 160 m² furma ella in dals pli gronds edifizis sacrals dal mund.

"Plazza da S. Peder": Ella è vegnida concepida da Bernini che vala sco in dals impurtants sculpturs ed architects da la renaschientscha. La Plazza ha ina ladezza da 240 m, è da furma ovala e cuntinuescha vers il Dom en furma da trapez. Quai reducescha in pau l’impressiun dominanta da la fatschada dal Dom e gida ad accentuar sia cupla. Entamez la Plazza sa chatta in obelisc d’origin egipzian. Quel era pli baud situà en il circus da Caligula e Nero che cumpigliava la vart sanestra da la Plazza e dal Dom dad oz. Tenor la ditga è s. Peder vegnì executà e sepulì en quest lieu. Per eriger l’obelisc en ses lieu odiern hai duvrà il 1586 900 lavurers e 75 chavals. En il pe da l’obelisc duai sa chattar tschendra da Caesar, en ses piz in toc da la crusch da Cristus.

"Chapella sixtina": La Chapella sixtina è ina da pliras chapellas dal Palaz apostolic. Ella cumpiglia picturas muralas che tutgan tar las pli famusas da tut il mund, tranter auter da Michelangelo ‹Il giuvenessendi› sco maletg d’altar ed ils frescos sin il palantschieu sura (cun l’enconuschent retagl ‹La creaziun dad Adam›). En quest lieu vegn mintgamai tegnì il conclave, en rom dal qual ils cardinals elegian il nov papa. La Chapella è situada da vart dretga (en il nord) dal Dom da S. Peder ed è accessibla per turists en rom d’ina visita dals Museums dal Vatican.

"Museums dal Vatican": Ils Museums dal Vatican cumpiglian la collecziun d’art papala. La collecziun che vala sco ina da las pli grondas ed impurtantas dal mund sa divida en las partiziuns antiquitads orientalas (Egipta ed Assiria), antica classica (art grec e roman), antiquitads etruscas ed italicas (l’Italia odierna avant il temp roman), art vegl cristian e medieval (terz fin 14avel tschientaner), art da la renaschientscha (15avel tschientaner) fin il 19avel tschientaner, art contemporan sco er ina partiziun etnologica.

"Pinacoteca dal Vatican": Tar la Pinacoteca sa tracti d’ina partiziun specifica entaifer ils Museums dal Vatican. Ella è vegnida averta il 1932 e preschenta en 16 salas – en urden cronologic e tenor regiuns – maletgs e tapissaria taliana dal 11avel al 19avel tschientaner. Questa collecziun da maletgs papala cumpiglia impurtantas ovras da la renaschientscha e dal baroc, per gronda part da tematica cristiana.

"Biblioteca dal Vatican": La ‹Bibliotheca Apostolica Vaticana› cumpiglia bundant dus milliuns cudeschs. Sper ovras stampadas dumbra la biblioteca radund 150 000 ovras manuscrittas. L’effectiv da la Biblioteca dal Vatican vala sco in dals pli custaivels dal mund.

"Archiv secret dal Vatican": Quest archiv furma il lieu da rimnada central per tut las leschas promulgadas tras la sedia apostolica e per l’entira correspundenza diplomatica dal Vatican. L’expressiun ‹Archiv secret› signifitga be ch’i sa tracta da l’archiv persunal dal papa ed al cunfinescha uschia dals archivs d’autoritads ecclesiasticas. 

"Palaz apostolic": Il Palaz apostolic (er: Palaz papal, Palaz dal Vatican) è la residenza uffiziala dal papa. Sper ils appartaments papals cumpiglia el chapellas e biros da la curia sco er ina part dals Museums dal Vatican.

"Curtins dal Vatican": Quels cuvran bundant la mesadad da las 44 ha dal territori statal. Els sa chattan en il vest dal Vatican e cumpiglian er plirs edifizis (claustras, palazs e.a.). Al public n’èn ils curtins per regla betg accessibels.

Sper las parts descrittas ed ils ulteriurs edifizis che sa chattan sin il territori dal Vatican, posseda la sedia apostolica differents bains extraterritorials (che na fan betg part dal territori statal dal Vatican). Igl èn quai il Castel Gandolfo, la basilica patriarcala Santa Maria Maggiore, la baselgia episcopala dal papa sco uvestg da Roma San Giovanni in Laterano sco er ulteriuras basilicas e palazs.

Il mir da la Citad dal Vatican na sa cuvra betg dal tuttafatg cun il territori statal dal Vatican. La halla d’audienza papala, il Palazzo del Sant’Uffizio, il Campo Santo Teutonico ed ina chapella tutgan bain tar la Citad dal Vatican, ma sa chattan sin territori dal stadi talian. Il cunfin dal stadi va permez la halla d’audienza: entant ch’il tron papal sa chatta sin territori dal Stadi dal Vatican, guardan ils visitaders da l’audienza tiers nà da l’exteriur talian.

Dapi il 1984 è l’entir territori da la Citad dal Vatican renconuschì tras l’Unesco sco Patrimoni cultural mundial. Il Vatican furma uschia il sulet stadi dal mund, dal qual l’entir territori è protegì tras l’Unesco.

Da las 993 persunas che vivevan il 2011 en il Vatican, possedevan 572 il certificat da naziunalitad dal Vatican. Questa naziunalitad vegn adina mo surdada temporarmain ed en colliaziun cun ina funcziun. Ella na remplazza mai in’autra naziunalitad. Er dunnas ed uffants dals burgais dal Vatican pon retschaiver la naziunalitad vaticana. 

En il Vatican vivan il papa cun ses cardinals, prelats, gardists svizzers e commembers dal corp da schandarmaria. Dals radund 3000 emploiads viva be la pitschna part en il Vatican sez. La gronda part dals emploiads sa lascha attribuir ad ina da las suandantas tschintg gruppas: persunal da chasa (persunal da cuschina e da nettegiar, chombrers e.a.), spirituals (che surpiglian ina gronda part da las lavurs administrativas e d’istorgia d’art), segirezza (guardia svizra, schandarmaria e persunal da surveglianza per museums e baselgias), medias (L’Osservatore Romano, Radio Vaticana e Centro Televisivo Vaticano), persunal d’instrucziun (a las universitads e professuras dal Vatican). Tut ils emploiads èn obligads ad absoluta discreziun. Tgi che vul lavurar per la curia, sto l’emprim engirar cun il maun sin la Bibla da taschair. 

En il Vatican na datti nagin possess funsil; las abitaziuns vegnan consegnadas als burgais per la durada da lur uffizi. Las pajas èn ordvart modestas e tanschan da 1300 euros fin al cardinal che gudogna bundant il dubel da quai. Persuenter na dovran ils burgais a pajar ni per l’electricitad ni per il telefon. Ed ils tschains da locaziun muntan be a radund quatter procent da las entradas. Il papa sez na retira nagina paja.

Fin en il 14avel tschientaner na furmava betg il Vatican il sez uffizial dals papas, mabain il Palaz dal Lateran. Il term ‹Vatican› designava da quel temp be la collina situada al lieu dal stadi odiern ("mons vaticanus"). En l’antica sa chattava là il circus da l’imperatur Nero, en il qual numerus cristians e gidieus duain esser vegnids marterisads ed executads. En il nord dal circus era situà in pitschen santeri; qua duai er s. Peder esser vegnì sepulì. Gia curt suenter il martiri era vegnì erigì en quest lieu in pitschen monument. En il quart tschientaner ha l’imperatur Constantin alura laschà construir sur la fossa ina gronda baselgia sepulcrala – l’emprima baselgia da S. Peder. Il Vatican è uschia daventà il lieu da pelegrinadi central per la veneraziun da l’apostel ed emprim uvestg da Roma. En il decurs dals proxims tschientaners han ins erigì sin la collina ulteriurs edifizis da pelegrinadi. En la mesadad dal 9avel tschientaner ha Leo IV laschà circumdar l’entir lieu da pelegrinadi cun grondas fortificaziuns (l’uschenumnada citad da Leo).

En il decurs da l’antica tardiva èsi reussì a l’uvestg da Roma da far valair sia predominanza entaifer il cristianissem. Il pli tard a partir da Gregori il Grond (enturn 600) vegn quel numnà ‹papa›. Suenter il declin da l’Imperi roman han ils papas pretendì la pussanza sur il territori enturn Roma. Els sa referivan a la Donaziun da Constantin, tenor la quala l’imperatur haja surdà enturn il 315/317 al papa la pussanza en l’Italia suenter avair transferì sia sedia a Constantinopel. En il 15avel tschientaner è questa donaziun vegnida scuvrida sco sfalsificaziun. L’onn 751 ha la Donaziun da Pippin garantì definitivamain quest territori statal. Gia dapi in temp avevan ils papas refusà da renconuscher la pussanza suprema da l’imperatur bizantin. Per il mument residiavan ils papas vinavant en il Palaz dal Lateran; la basilica dal Lateran furma fin oz la catedrala dal papa sco uvestg da Roma e sa chatta pia ordaifer il Vatican.

Il Vatican sez è daventà pir vers la fin dal 14avel tschientaner la sedia residenziala dal papa. Suenter il return da l’exil ad Avignon (1377) e la fin dal schisma (1417) dueva l’unitad da la baselgia restabilida s’exprimer en novs gronds projects da construcziun. La collina dal Vatican, situada davant las portas da Roma, s’imponiva pervi da la fossa da l’‹emprim papa› e furniva avunda spazi betg surbajegià. Surtut Nicolaus V ha sviluppà vers la mesadad dal 15avel tschientaner immens plans da construcziun ch’èn dentant vegnids realisads be per part. Pass per pass èn suandads ils proxims tschientaners baselgias, chapellas, edifizis d’administraziun, fortezzas, residenzas ed auters edifizis – sco part d’ina planisaziun cumplessiva u er be tenor criteris pragmatics. Il 1506 han cumenzà las lavurs vi dal Dom da S. Peder. Il 1589 ha Sixtus V dà l’incumbensa d’eriger il Palaz apostolic che cumpiglia fin oz l’abitaziun dal papa e che dat suttetg ad impurtants organs administrativs. L’onn 1626 ha il Dom da S. Peder pudì vegnir consecrà; las lavurs finalas han cuzzà fin il 1650. Silsuenter ha la Plazza da S. Peder survegnì sia furma odierna.

Cun il cumenzament da la grond’activitad da construcziun en il Vatican ha er il stadi pontifical cuntanschì si’extensiun maximala (sut papa Julius II 1503–1513). Abstrahà da pitschnas interrupziuns en il 16avel tschientaner e durant las Guerras da coaliziun (1796–1814) tanscheva il stadi pontifical sur l’entira Italia Centrala dad oz (da Roma fin Bologna) e cumpigliava las regiuns Latium, Marche, Umbria e Romagna.

Durant la revoluziun burgaisa dal 1848/49 ha il papa stuì fugir per curt temp or da Roma. Cun agid da truppas franzosas e spagnolas al èsi reussì da restabilir la pussanza. Sinaquai ha papa Pius IX (1846–1878) endrizzà ina sort da stadi da polizia. Suenter la Guerra da Sardegna (tranter il Reginavel Sardegna-Piemunt e la Frantscha d’ina vart e l’Austria da l’autra) ha il papa stuì surlaschar ina part dal stadi al Reginavel d’Italia ch’era vegnì proclamà il 1861. Pervi da la guerra cun la Germania ha la Frantscha retratg il 1870 las davosas truppas or da Roma. Sinaquai han schuldads sut il retg Vittorio Emanuele II occupà il stadi pontifical restant (Latium cun Roma). Il status da la Citad dal Vatican è silsuenter ditg stà avert (uschenumnada ‹dumonda romana›). Facticamain ha la pussanza da la baselgia catolica pudì sa mantegnair; architectonicamain ed instituziunalmain è il Vatican dentant s’isolà pli e pli da las ulteriuras parts da Roma. Pir tras il Contract dal Lateran dal 1929 tranter la sedia apostolica ed il Reginavel d’Italia sut la dictatura dal primminister faschistic Benito Mussolini è il stadi episcopal puspè vegnì fixà sco stadi suveran. Dapi lura cumpiglia el be pli il territori circumdà dal mir dal Vatican e la Plazza da S. Peder.

La lescha fundamentala vertenta dal Vatican è entrada en vigur il 2001 sut papa Gion Paul II. Ella ha remplazzà la lescha dal 1929 che papa Pius XI aveva relaschà a basa dal Tractat dal Lateran. La lescha fundamentala unescha legislativa, executiva e giudicativa en ils mauns dal papa sco suveran dal Stadi dal Vatican. La politica exteriura vegn delegada al secretariat dal stadi da la curia; legislativa ed executiva vegnan exequidas en num dal papa tras ina cumissiuns da cardinals. Ils artitgels davart la giudicativa cumpiglian er in dretg da revisiun.

Sco funtaunas da dretg centralas e punct da referenza per l’interpretaziun dal dretg vala il dretg canonic. Vitiers vegnan las leschas, ils decrets, reglaments e contracts internaziunals relaschads directamain dal Stadi dal Vatican. Per secturs che n’èn betg reglads a fund vegn per part er sa servì a moda subsidiara da la legislaziun taliana.

Il papa è ex officio schef da stadi. Damai che sia pussanza cumpiglia l’entira cumpetenza legislativa, executiva e giudicativa, furma il Vatican la davosa monarchia absoluta en l’Europa. Dapi il 1984 vegnan las fatschentas dal stadi exequidas d’in gremi da cardinals che furma il secretariat dal stadi.

Il Stadi dal Vatican na tgira naginas relaziuns diplomaticas cun auters stadis. Questa domena surlascha el a la sedia apostolica. Il Vatican è oramai nagin commember da las Naziuns unidas (entant che la sedia apostolica posseda il status d’observatur permanent). Il Vatican n’ha betg segnà la Convenziun europeica dals dretgs umans e na po perquai betg daventar commember dal Cussegl da l’Europa.

Durant la sedisvacanza – pia il temp tranter la mort u la renunzia d’uffizi dal papa e l’elecziun da ses successur – è tut la pussanza statala en ils mauns dal collegi dals cardinals. En cas urgents po quest gremi exequir funcziuns d’uffizi e relaschar decrets. Quels perdan dentant lur vigur uschespert ch’il nov papa è elegì.

La guardia svizra ch’exista dapi il 1506 furma la pli veglia e la pli pitschna armada dal mund. Per garantir la segirezza interna datti plinavant in’atgna polizia, il Corpo della Gendarmeria. La segirezza externa è reglada en ina cunvegna bilaterala e vegn garantida tras l’Italia. Er la segirezza publica sin la Plazza da S. Peder vegn exequida tras la polizia taliana.

Per visitaders ch’entran en il Vatican – per regla a pe – datti bain ina controlla da segirezza, ma nagina controlla da documents u da duana formala. Cun bandunar il pajais na vegnan fatgas naginas controllas. Tar 90 % dals cas criminals che vegnan commess en il Vatican sa tracti da pitschens delicts commess da bursariels.

Sco mintga auter stadi suveran exequescha er il Vatican sias atgnas fatschentas da finanzas. La banca dal Vatican (uffizial Istituto per le Opere di Religione) è vegnida fundada il 1942 tras papa Pius XII. Suenter reproschas en connex cun lavar daners tschufs e contacts cun la mafia, è il Vatican sa spruvà da stgaffir dapli transparenza ed ha adattà la structura d’organisaziun e da surveglianza da las fatschentas da finanzas. 

Las entradas principalas dal Vatican vegnan generadas tras ils tschains da las numerusas immobiglias che sa chattan en ed ordaifer il Vatican sco er tras ils affars (da souvenirs e.a.) che sa chattan sin il territori dal Vatican. Plinavant obtegna il Vatican mintg’onn donaziuns en l’autezza da radund 85 milliuns euros.

Las taglias da baselgia na fan explicitamain betg part da la bilantscha dal stadi. Quellas van directamain a las diocesas e claustras en tut il mund. Ina part vegn dentant dada vinavant da las baselgias naziunalas al Vatican per las lavurs surordinadas che la sedia papala exequescha a favur da la baselgia mundiala.

Cumbain ch’il Vatican n’è betg commember da l’Uniun europeica, è l’euro definì tras contracts bilaterals sco med da pajament uffizial. La vendita da munaidas e da marcas postalas dal Vatican furma in’ulteriura entrada statala da muntada.

Dapi il 1933 posseda il Vatican in’atgna staziun dal tren e binaris d’ina lunghezza da radund 200 meters. La viafier vegn duvrada per il transport da rauba; persunas vegnan be transportadas a chaschun d’occurrenzas spezialas u da viadis papals.

Meds da traffic public a curta distanza na curseschan nagins en il Vatican. Percunter sa chattan differentas fermadas da la metro e dal bus da Roma en vischinanza dal Vatican. Sin il territori statal sa chatta en pli in heliport che garantescha l’accessibladad dal stadi or da l’aria.




</doc>
<doc id="8768" url="https://rm.wikipedia.org/wiki?curid=8768" title="Inslas Feroe">
Inslas Feroe

Las Inslas Feroe èn ina gruppa d'inslas situada en il nord da l'Ocean atlantic tranter la Scozia, la Norvegia e l'Islanda. Ellas appartegnan al Reginavel Unì da Danemarc che cumprenda er il Danemarc e la Grönlanda. 

La chapitala è Tórshavn. Las linguas uffizialas èn il danais ed il feroais.


</doc>
<doc id="8774" url="https://rm.wikipedia.org/wiki?curid=8774" title="Eyjafjallajökull">
Eyjafjallajökull

L'Eyjafjallajökull ] è, cun 1'666 m d'autezza, il sisavel grond glatscher da l'Islanda. El è situà a la costa meridiunala extrema, al vest dal Mýrdalsjökull en la vischnanca da Rangárþing eystra. Sut il glatscher sa chatta in vulcan cun in'atgna chombra da magma ch'è stà activ ils onns 1612, 1821 fin 1823 e l'ultima giada il 2010.

Il num "Eyjafjallajökull", per rumantsch "glatscher da las muntognas da las inslas", deriva da si'approximitad tar las Vestmannaeyjar (tud. "Westmännerinseln"). Questas inslas sa chattan var 10 km al sidost dal massiv muntagnard en l'Atlantic. Las pli pitschnas muntognas als pes da l'Eyjafjallajökull han num "Eyjafjöll", q.v.d. las "muntognas da las inslas".

Il chapitsch da glatsch ha ina surfatscha da var 78 km². Il pli aut dals pizs, che pizzan ora dal glatscher sco pitschens , è il "Hámundur" cun in'autezza da 1'666 m.

Dal chapitsch da glatsch da l'Eyjafjallajökull van intginas glatschers da val e lieungas da glatscher fin a 1'000 m giu en las valladas. Las pli impurtantas da quellas lieungas da glatscher èn il "Steinholtsjökull" ed il "Gígjökull" che s'extendan vers nord en direcziun dal current Markarfljót. Il num da la davosa lieunga da glatscher signifitga "glatscher dal crater" e deriva dal fatg che la lieunga da glatscher vegn dad ina sfessa en il crater dal piz. "Gígur" è il pled islandais per crater. La lieunga da glatscher stippa e sfendagliusa tanscha fin a 1'200 m giu en la val dal Markarfljót.

Als pes dal Gígjökull è sa furmà in lai glazial. Il lai glazial, numnà "Lónið", è circumdà da morenas autas. Il pitschen flum "Jökulsá" curra or dal lai en il current Markarfljót damanaivel.

Sut il glatscher sa chatta in vulcan ch'è raramain activ. Il num "Eyjafjallajökull" designescha tant il glatscher sco l'entir massiv vulcanic cun pliras muntognas pitschnas sut quai. La descripziun islandaisa sa lascha translatar per rumantsch il meglier sco "En u sut l'Eyjafjallajökull datti in'erupziun". La denominaziun dal vulcan sco Eyjafjallajökull sco tal n'è betg correcta, perquai che Eyjafjallajökull sasez descriva il glatscher e vul dir "glatscher da las muntognas da las inslas" per rumantsch.

Il vulcan è situà en l'uschenumnada "zona vulcanica meridiunala" da l'Islanda. Ils vulcanologs n'èn betg perina davart la classificaziun dal vulcan. Þorleifur Einarsson al classifitgescha sco stratovulcan. Thor Thordarson pleda dad in vulcan en furma d'in scut (Schildvulkan) entant che Ari Trausti Guðmundsson descriva el sco "edifizi vulcanic planiv e lunghent".

La chaldera dal vulcan ha in diameter dad enturn trais fin a quatter kilometers. La seria da sfessas ch'appartegna al vulcan s'extenda cun ses craters per var 30 km dal vest vers l'ost. Intgins craters novs èn sa furmads il mars 2010 durant l'erupziun la pli recenta.

La crappa la pli veglia da l'Eyjafjallajökull ha ina vegliadetgna da dapli che 700'000 fin 800'000 onns. I sa tracta dad uschenumnads basalts transiziunals (tip da transaziun tranter "Alkalibasalt" e "Tholeiitbasalt") ma era crappa differenziada ad in nivel pli aut, sco per exempel dacit. La tips da basalt da quest vulcan eran liquid sco lava chauda enturn 1'200 °C ed han in cuntegn aut da SiO da var 50 pertschient e parts dad AlO, MgO, FeO, Ka e NaO. La lava liquida sfraida daventond basalt. Cumposiziuns chemicas sumegliantas sa chattan en la lava dals vulcans a Hawai ed en il parc naziunal vulcanic dad Undara.

L'Eyjafjallajökull ha in'istorgia d'erupziuns da var 800'000 onns. Er en il temp suenter la colonisaziun, davent da l'onn 870 s.C., era el fin l'onn 2010 be trais giadas activ; el n'appartegna perquai betg als vulcans ils pli activs da l'Islanda.

Durant il temp da glatsch sa laschan constatar dudesch fasas eruptivas, da las qualas tutgan sis a periodas interglazialas ed ulteriuras sis a periodas glazialas.

Durant la davosa èn sa furmads per exempel e lavas da plimatsch () che fan era part da l'edifizi vulcanic.

Durant las periodas libras da glatsch èn s'accumuladas las stresas da lava. Ellas èn per exempel vesaivlas en ils anteriurs spelms dal mar sin la vart meridiunala dal massiv.

Suenter il temp da glatsch avant enturn 10'000 onns han gì lieu duas erupziuns effusivas durant las qualas ils currents da lava da "Hamragarður" e "Kamragil" èn vegnidas producidas.

Be quatter erupziuns enconuschentas èn succedidas dapi la colonisaziun da l'Islanda. L'emprima ha gì lieu l'onn 920, la segunda il 1612/13. Da quest'erupziun è pauc enconuschent. En las "Skarðsannalen" vegn l'erupziun descrit uschia: „Da sprang plötzlich der Eyjafjallajökull an der Ostseite bis ins Meer vor, da kam Feuer hoch, das sah man fast überall nördlich von Land.“

La penultima erupziun ha gì lieu tranter il december 1821 ed il schaner 1823. Durant questa èn vegnidas producidas 4 milliuns meters cubics tschendra da colur grisch stgir, a grauns fins e daciticas ch'ins chattà oravant tut en il sid da l'Islanda. Quest'erupziun plitost pitschna ha tuttina chaschunà tscherts donns. La tschendra era surtut ritg da fluor che nuscheva la biestga. Plinavant ha l'erupziun provocà "" e quai surtut en il Markarfljót ma era en il flum Holtsá.

L'erupziun è entschetta ils 19 e 20 da december cun ina fasa explosiva che durava intgins dis e che ha gì plievgias da tschendra sco consequenza, surtut en ils territoris populads al sid e vest dal vulcan.

L'erupziun ha perdurà fin il zercladur da l'onn suandant ma senza esser percipida particularmain en ils abitadis cun excepziun dal livel da l'aua augmentà per exempel en il Markarfljót.

A partir da la fin dal 1822 hai dà in'autra fasa explosiva durant la quala las erupziuns explosivas avevan lieu en seria. L'erupziun ha tranter auter manà in nivel en autezzas considerablas. I ha dà giu tschendra en l'Eyjafjörður ma era sur Seltjarnarnes, la peninsla sin la quala sa chatta Reykjavík.

I para che l'erupziun era pli debla en il temp tranter avust e december. Tuttina è morta biestga en l'Eyjafjörður causa tissientada da fluor ed en la Holtsá han ins observà "jökulhlaups". Era en il Markarfljót han ins constatà in "jökulhlaup" considerabel. Las funtaunas existentas na permettan betg dad eruir la data exacta.

L'onn 1823 èn intgins umens raivids sin l'Eyjafjallajökull per examinar ils craters minuziusamain. Els han chattà ina sfessa eruptiva in zichel al nordvest dal piz Guðnasteinn. Ils umens han temì che la muntogna possia rumper dapart perquai che la sfessa sa chattava en approximitad tar l'ur dal piz e tranter ella ed il precipizi hai dà be ina paraid-crap satiglia.

Suenter las erupziuns han ins constatà che la muntogna è sa midada e ch'è sa furmada ina foppa enorma en la cuntrada sper il piz, nua ch'el pareva planiv ordavant.

La primavaira 1823 è il Katla en il Mýrdalsjökull rut ora ed a medem temp è puspè ascendì dapli vapur da l'Eyjafjallajökull, oravant tut ord la sfessa d'erupziun principala.

→ "Artitgel principal Erupziun da l'Eyjafjallajökull dal 2010"

Cumenzond ils 20 da mars hai dà pliras erupziuns dal vulcan cun ina gronda emissiun da tschendra. Sco consequenza è il traffic aviatic sur l'Europa settentriunala e centrala en grondas parts stuì vegnir interrut per pliras dis.

Tar las davosas duas erupziuns da l'Eyjafjallajökull en il 17avel e 19avel tschientaner han ins constatà che a medem temp u pauc suenter è era rut ora il vulcan Katla sut il Mýrdalsjökull. Ins presuma perquai ina connexiun tranter ils dus vulcans. Sin il Fimmvörðuháls (rum. "dies da muntogna dals tschintg umens da crap"), il pass tranter l'Eyjafjallajökull ed il Mýrdalsjökull, è en ils onns passads savens vegnida mesirada ina tscherta activitad seismica.

Il geofisicher Páll Einarsson renviescha al basegn dad observar minuziusamain il Katla, il vulcan sut il glatscher Mýrdalsjökull perquai che erupziuns da l'Eyjafjallajökull dal mars 2010 possia provocar in'autra erupziun dal Katla.

I dat diversas pussaivladads d'ascender. Ari Trausti Guðmundsson descriva ina tura d'ascender davent da la pista Þórsmörk ord il NNW sur il "Grýtutindur". Plinavant maina ina senda dal pass Fimmvörðuháls sin il glatscher.

"Eyjafjöll" (rum. "muntognas da las inslas") ha num la totalitad dal flanc meridiunal dal massiv vulcanic "Eyjafjallajökull" che s'extenda da la cascada Seljalandsfoss en il vest fin il flum glazial Jökulsá á Sólheimasandi en l'ost. Las "Eyjafjöll" consistan da paraids-crap stips cun in'autezza fin plirs tschient meters sco era dad intgins premunts che furmavan suenter la fin da l'ultima epoca glaziala avant 10'000 onns l'emprim ina costa taissa e che oz mussan indumbrablas cascadas. Tras l'agiustament postglazial da var 60 meters è la lingia da la costa oz sa spustada per tschintg kilometers vers il sid ed igl è sa furmada ina planira da costa. Quai sa mussa particularmain en las cascadas Skógafoss e Seljalandsfoss. Il num "Eyjafjöll" deriva dal fatg che, vesì da las inslas Vestmannaeyjar, il massiv sa distatga cleramain da la siluetta da l'insla principala islandaisa. L'intschess als pes da las muntognas ("undir Eyjafjöllum" = rum. sut las muntognas da las inslas) vegn protegì cunter vents fraids tras las muntognas autas en il nord. Cunter il qual portan vents temprads ed umids ord il sid blera plievgia. Pervia da quai tutga la regiun tar las pli tempradas e fritgaivlas da tut l'Islanda e la primavaira vegn savens bleras emnas pli baud ch'en il conturn pli lontan. Causa lur passà sco costa taissa mussan las muntognas oravant tut en la part inferiura cuvels pitschens che l'undada da la mar ha rut en la crappa loma. Il pli enconuschent è il Paradísarhellir (rum. "cuvel-paradis"). En il 19avel tschientaner saja el stà la scena dad in'istorgia d'amur captivanta. Davart questa ha il scriptur islandais Jón Trausti scrit il roman "Anna von Stóra-Borg".

Sin la vart settentriunala vegn l'Eyjafjallajökull limità da la val dals flums Markarfljót e Krossá sco era dal dies aut Þórsmörk ch'è cuvert da bler guaud.




</doc>
<doc id="8787" url="https://rm.wikipedia.org/wiki?curid=8787" title="Monzón">
Monzón

Monzón è ina citad da la Spagna, cun 17.115 abitants la 2 pli gronda da la Provincia de Huesca. La citad schai al flum Cinca et Sosa. Ils abitants sa numnan Montisonenses.

</doc>
<doc id="8790" url="https://rm.wikipedia.org/wiki?curid=8790" title="Hennef (Sieg)">
Hennef (Sieg)

Hennef (Sieg) é ina citad (vischnanca) el paijas federativ Rain dal Nord-Vestfalia, situada el circul Rhein-Sieg-Kreis, ella vischnanza da Cologna (distanza 30km) e Bonn (distanza 14km), el vest da Tiaratudestga. La citad sa compuona dad in lieu central ed approximativ 95 vitgs entuorn quest lieu central. Il lieu central ha num Hennef, mo el sa compuona da treis parts istoricas (Geistingen, Hennef e Warth), nua Geistingen é la veglissem (menziunà en 885).

Hennef é situà tranter Bergisches Land e Westerwald el initg dal val da la regiun da sbuccada dal flum Sieg, approximativ 30 km sidost da Cologna e 14 km ost da Bonn. 

El vest cunfinan Siegburg e Sankt Augustin al territori da la citad, el nord las vischnancas Neunkirchen-Seelscheid e Ruppichteroth, el ost la vischnanca Eitorf, el sidost la vischnanca la vischnanca associada Asbach el pajais federativ Renania-Palatinat ed el sid la citad Königswinter.

Il clima da Hennef (Sieg) correspunda al clima da la Kölner Bucht, cun differenzas ellas chadainas da muntognas da Westerwald e Bergisches Land nua la tendenza ad urizis ed ad plievgias é in pau pli auta.

Il num "Hennef" é derivà dal aual Hanfbach, dal qual num é stads "Hanapha".
L'agiunta dal num „(Sieg)“ era introducida pervia da evitar in scumbigl cun Bad Honnef e correspunda al denominaziun uffizialla da la vischnanca.

Oz vivan appr. 45'000 abitantas ed abitants ella citad da Hennef (Sieg).


</doc>
<doc id="8797" url="https://rm.wikipedia.org/wiki?curid=8797" title="Mount St. Helens">
Mount St. Helens

Il Mount St. Helens è in vulcan en il stadi da Washington en ils Stadis Unids.

Il Mount St. Helens ha in'istorgia d'erupziuns da var 40'000 onns.



</doc>
<doc id="8799" url="https://rm.wikipedia.org/wiki?curid=8799" title="Geistingen">
Geistingen

Geistingen è ina fracziun da la citad da Hennef (Sieg) ed era anteriurmain il lieu principal da la regiun cun in'atgna plaiv, in'atgna vischnanca ed in'atgna dretgira.

Sco emprem lieu da la citad da Hennef vegn Geistingen menziunada 799/800 sco "Geistinge". La finiziun "-ingen" inditga in abitadi francon anteriur.

L'onn 885 avat è in "Heinrich von Geistingen" menziunà. El ha obtegnì Geistingen dal retg Ludwig e ha regalà in quart al Cassius-Stift da Bonn. 

L'onn 1075 appartegnava la baselgia da Geistingen a mesas al Cassiusstift ed a l'abbazia Michaelsberg da Siegburg. La dretgira auta e la dretgira criminala en il "Bann" da Geistingen èn vegnidas executadas dal cont palatin e suenter dals conts da Sayn.

La regiun da Geistingen ha la tempra catolica. En la segunda mesadad dal 12avel tschientaner è la veglia baselgia parochiala Sogn Mitgel (St. Michael) vegnida construida. L'onn 1875 è la tur da la baselgia vegnida culpida dad in chametg.

L'onn 1903 è la claustra da Geistingen vegnida inaugurada.

L'onn 1744 è Geistingen stà lieu principal da la dretgira da Warth, da Eitorf e da Neunkirchen. L'onn 1812 è la dretgira transferida a Hennef sut Napoleon.

L'onn 1791 è menziunada in'emprima scola a Geistingen. 

L'onn 1934, sut il reschim naziunalsocialistic, è la vischnanca Blankenberg vegnida fusiunada cun Geistingen. En il medem onn è la vischnanca Hennef vegnida fundada e la vischnanca Geistingen annullada. L'onn 1935 è l'autonomia dal lieu vegnida retratga e Geistingen è daventà ina fracziun da Hennef.

Ils 8 da mars 1945 è il center dal lieu da Geistingen vegnì devastà durant ina attatga da 208 bumbas da mintgamai 4 1/2 mez quintals. L'attaga ha chaschunà 44 morts, la baselgia è vegnida devastada. Il di suenter han ils Americans occupà Geistingen.


</doc>
<doc id="8802" url="https://rm.wikipedia.org/wiki?curid=8802" title="Serbia">
Serbia

La Serbia (Република Србија) è in pajais en l'Europa orientala cun 7 milliuns abitants (2016). Sia chapitala è Belgrad.


</doc>
<doc id="8804" url="https://rm.wikipedia.org/wiki?curid=8804" title="Bregaglia">
Bregaglia

Bregaglia () è ina vischnanca politica svizra en il . Ella è situada en il circul da medem num dal district Malögia.

La vischnanca da Bregaglia è naschida il 1. da schaner 2010 e cumprenda tut las anteriuras vischnancas da la val da medem num – Bondo, Castasegna, Soglio, Stampa e Vicosoprano – uschia che la vischnanca ed il circul da Bregaglia cuvran uss il medem territori.

La vischnanca cumprenda l'entira part grischuna da la Bregaglia che vegn percurrida da la Maira da sia funtauna sin il Piz Duan (3'131 m) fin Castasegna nua ch'ella entra en l'Italia. Sin il territori communal sa chattan plinavant ils pizs ils pli auts da las Alps reticas, il pli aut dals quals è il Piz Cengalo cun in'autezza da 3'367 m al cunfin cun l'Italia. La vischnanca s'extenda sur il sparta-auas, cumprendend Malögia, il pass dal Malögia, las funtaunas da l'En ed ina part dal Lai da Segl en Engiadina.

La distanza tranter Stampa, la sedia communala, e Chiavenna importa 17 km, entant ch'i èn 32 km fin San Murezzan, 76 km fin Sondrio, 80 km fin Lecco, 92 km fin Lugano, 100 km fin Tavau, 110 fin Com, 137 km fin Milaun e 224 km fin Turitg.

Descripziun: "In Silber auf schwarzem Schildfuss im Zinnenschnitt aufrecht schreitender schwarzer Steinbock, rot bewehrt."

La vischnanca dovra vinavant la vopna dal circul da la Bregaglia dal qual ella è la suletta vischnanca.

La pli gronda part da la populaziun discurra talian (76% l'onn 1990) e dovra il bargajot, in dialect lumbard cun grondas influenzas rumantschas ed è da confessiun refurmada. Questa religiun vegniva pratitgada da 71% da la populaziun l'onn 1990. Ella fa part da la Baselgia evangelica refurmada dal Grischun.

Bregaglia era l'emprima vischnanca dal Grischun talian ch'ha dà il dretg d'eleger ad esters sesents en las anteriuras vischnancas.

L'axa stradala da la val è via principala 3 che collia la Bregaglia cun l'Engiadina. La strada cuntinuescha sin territori talian sco "Strada statala 37 dal Malögia" e porta fin a Chiavenna. Las proximas staziuns da viafier sa chattan a Chiavenna (gestiunada da la Trenitalia) ed a San Murezzan (gestiunada da la Viafier retica) nua che sa ferma il Bernina Express.



</doc>
<doc id="8805" url="https://rm.wikipedia.org/wiki?curid=8805" title="Grischun talian">
Grischun talian

Il Grischun talian, entaifer il chantun enconuschent sco valladas talianas, è la part dal chantun Grischun nua ch'ins discurra talian u lumbard. Il Grischun talian furma ensemen cun il chantun Tessin la Svizra taliana.

En las autras linguas dal chantun ha la regiun num "Grigioni italiano" (talian), "Grisun talian" (lumbard) ed "Italienischbünden" (tudestg).

La regiun sa chatta en la part la pli meridiunala dal chantun e cumprenda ils districts Moesa (a l'ost) e Bernina (al vest), las vischnancas da Beiva (Bivio) en il district Alvra e Bregaglia en il district Malögia. Ella ha ina populaziun da var 15'000 abitants dals quals dapli che 85% discurran talian u savens dialects gallo-italics locals (lingua lumbarda).

Las trais regiuns che furman il Grischun talian vegnan separadas da muntognas ed èn uschia isoladas dal rest dal chantun, ma era ina da l'autra. Causa lur isolaziun e per mancanza da pussaivladads economicas è la depopulaziun adina stada in grond problem. Er ozendi viva e lavura dapli che la mesadad dals Grischuns talians ordaifer lur regiun natala.

L'impurtanza da la lingua taliana en il chantun è sa sminuida durant ils ultims onns, quai surtut en las regiuns las pli lontanas dal Tessin. Ins crai ch'ils motivs per quest svilup sajan l'immigraziun da persunas da lingua tudestga en zonas tradiziunalmain talianas, la derasaziun da meds da massa en lingua tudestga e la mancanza da scolas secundaras talianas en il Grischun.

La Pro Grigioni Italiano, in'organisaziun fundada l'onn 1918 cun la finamira da promover la lingua e cultura taliana en il Grischun, è reconuschida uffizialmain dal Chantun sco represchentanza da la minoritad autoctona da lingua taliana en il chantun.



</doc>
<doc id="8807" url="https://rm.wikipedia.org/wiki?curid=8807" title="Geoffrey Hull">
Geoffrey Hull

Il Professur Geoffrey Stephen Hull (6 da september 1921) è in linguist australian e s'interessa per linguas romanas, particularmain las linguas retoromanas e da l'Italia dal Nord, linguas celticas, linguas eslavas e linguas da Timor da l'Ost.



</doc>
<doc id="8814" url="https://rm.wikipedia.org/wiki?curid=8814" title="Mount Rainier">
Mount Rainier

Il Mount Rainier (era "Mount Tahoma") è ina muntogna ed in vulcan en il stadi da Washington en ils Stadis Unids. Cun ses 4'392,5 m s.m. è el il pli aut punct da la Chadaina da las Cascadas. 



</doc>
<doc id="8826" url="https://rm.wikipedia.org/wiki?curid=8826" title="Panda grond">
Panda grond

Igl panda grond ("Ailuropoda melanoleuca"), bler numno panda (Pandabär), è en animal lactond. El totga tar la famiglia digls urs ("Ursidae") El è er da vaseir segl logo digl WWF ed è symbol pigl schurmetg d'animals. Igl panda grond sez è nia 1939 sot igl schurmetg da nateira. Igl panda grond ò angal en pitschen spazi da veiver an China. Ma tuttegna è el fitg popular. Pi bot ins numnava el er "urs da bambus", "Bambusbär" u "Prankenbär".

Igl panda grond so neir 120–150 cm lung (Kopfrumpflänge) e peisa 75–160 kilos.

La calour principala è alv. Las tgommas èn neiras. Igl neir dallas tgommas davant sa teira anse sur las spatlas, e sa sera scu tar ena tschinta tgi cuata igl corp davant. Neir èn er las ureglias per part la flour ed er parts digl îgl. I para scu tg'igl tgea digl panda seia pi grond e ferm tgi tar oters urs. La colpa è igl òss-giouf (Jochbein) ed las musclas da roir (Kaumuskeln). Scu igls oters urs er on els 42 daints, chels davos èn pi gronds e lartgs.

Igl spazi da veiver digl panda grond, ainten chel tgi veivan angal ple 2500–3000 animals, è angal 5900 kilometers quadrats grond. Igl teritori digl panda sa metta ansemen dallas provinzas Sichuan, Gansu e Shanxi. Lis preferias digl panda grond èn muntognas cun bleras plantas sen ottezas da 2700–4000 m s.m, d'anviern ottezas da 800 m s.m.

Igl panda grond veiva sulet. El veiva pitost giumez, ma so nudar e scliviglier stupent. Igl damagler preferia è bambus. Ma la pretensiun tg'igl panda veivan angal da bambus, è fallada. Dasper bambus maglian els er genzianas ed krokuss. Quant vigl tg'igls pandas vignan or an nateira, ins so betg. Igl pi vigl panda ainten en iert zoologic è da visitar an'Austria. El è 34 onns vigl ed ò nom Bao Bao. Igl amprem panda grond tgi è nia tratg se da carstgangs e siva mess or an la nateira è mort gio siv'en onn. El veva nom Xiang Xiang.


</doc>
<doc id="8844" url="https://rm.wikipedia.org/wiki?curid=8844" title="Camuns">
Camuns

Camuns () ei in'anteriura vischnaunca politica svizra dil cantun Grischun. Ella appertegna al circul Lumnezia dil district Surselva.

La historia da Camuns ei identica cun quella dall'entira vallada. Il vitg fageva part dalla pleiv Sogn Vintschegn/Vella ed ei ditg staus en possess dils signurs da Belmont che havevan lur residenza a Flem. 1371, suenter la mort dil davos signur da Belmont, han ils conts da Sax-Mesauc priu en possess il territori.

All'entschatta dil 16avel tschentaner renunzia Camuns alla pleiv Sogn Vintschegn. Pér egl onn 1691 denton reussescha ei als da Camuns da constituir in'atgna pleiv. Ina grond'influenza sin la historia confessiunala ha la missiun da caputschins retica "de propaganda fide" giu. El num dalla cunterreformaziun ein ils missiunaris stai activs egl entir Grischun. Lur pensum fuva ei da batter encunter ideas reformatoricas che havevan gia contonschiu numerusas regiuns alpinas. Ch'ils missiunaris ein da gliez temps gest vegni a Camuns sco era a Cumbel ei buca stau casualitad: Ils vitgs vischinonts Luven e Duvin eran gia vegni reformai. Ils caputschins ein stai a Camuns entochen 1921, pér 1934 han spirituals seculars saviu s'occupar dalla baslgia parochiala dedicada a Sogn Antoni avat e Sogn Gion evangelist. La baselgia ei dil reminent datada digl onn 1597. Da quella construciun ein denton mo il chor aunc semantenius. 1696 ei ina nova baselgia vegnida baghegiada.

La vischnaunca politica da Camuns secumponeva avon la fusiun cun Tersnaus, Uors-Peiden e Surcasti ord las fracziuns Masauns, Sutscheins, Camuns e Runs. La fracziun da Runs, en vegls documents era "Rungs", s'udeva ensemen cun Crestas e Caglia entochen 1903 ad Uors.

Dalla Pala da Tgiern vegn mintg'onn la primavera ina lavina giu encunter il vitg da Camuns. In eveniment tragic ha giu liug igl emprem da mars 1730. La lavina ha satrau ina mumma cun siu affon, ina casa ed in clavau. Tenor la detga hagien ils indigens erigiu ina caplutta cun la crappa dalla casa destruida.


</doc>
<doc id="8846" url="https://rm.wikipedia.org/wiki?curid=8846" title="Surcasti">
Surcasti

Surcasti ei in'anteriura vischnaunca politica svizra dil cantun Grischun. Ella appertegna al circul Lumnezia dil district Surselva.

Il Crap la Gneida, ina scalutta che sesanfla el sid da Surcasti, dat perdetga dalla liunga existenza dil vitg. Il crap datescha dil temps precristian. Cun ina lunghezia da siat meters ed in'altezia da quater meters s'auda il Crap la Gneida tier las pli interessantas scaluttas dil Grischun. La detga raquenta ch'il giavel hagi vuliu fierer quei crap sin la caplutta Sontga Catrina sut Tersnaus. Il crapun seigi denton setschentaus sut Surcasti cunquei ch'ina dunna hagi impediu il giavel enten sgarflar ina crusch el crap. Quella ed autras detgas oriundas da Surcasti e contuorn ha Anton Derungs rimnau ed ediu 1938 el cudischet "Entuorn las ruinas de Surcasti".

Ulteriura perdetga d'ina liunga historia da populaziun dattan divers utensils ord il temps da bronz ch'ins ha cattau a Surcasti. Quels relicts sesanflan oz el Museum retic a Cuera. Era a Crestaulta sper Surin han ins anflau perdetgas ord il temps da bronz. Bein pusseivel che la culegna da Crestaulta steva en relaziun cun quella dils anteriurs avdonts entuorn Surcasti.

La historia da Surcasti duront il temps medieval giuven ei per gronda part nunenconuschenta. Dils Carolings san ins denton che la Lumnezia era ina val fetg fritgeivla che purtava ton tscheins sco la Tumliasca ed il ministeri "in Planis". Pli tard el temps medieval possedeva igl uestg da Cuera grondas parts dalla Lumnezia. L'ugadia da quei possess havevan ils baruns da Belmont, suenter lur mort ils conts da Sax-Mesauc.

Vegls documents en scret dat ei cunzun en connex cun la tuor dalla baselgia da Sogn Luregn. La tuor ord il 12avel tschentaner era 1253 en possess dils signurs d'Überkastel. Da quella signaria ha Surcasti survegniu siu num. La schlatteina svanescha denton gia all'entschatta dil 15avel tschentaner, Hartwig von Überkastel ei staus il davos descendent. La tuor dil casti ei silsuenter vegnida duvrada sco tuor baselgia. Menziuns dalla baselgia da Sogn Luregn dateschan dils onns 1345, 1515 e surtut dil 1520. En quei onn ei la baselgia vegnida consecrada. Il baghetg havevan ins da gliez temps construiu en stil gotic. Ils elements barocs ch'ein aunc oz presents van anavos sin la restauraziun da 1774. Duront quella lavur han anflau ina preziusa statua da lenn da Nossadunna che sesanfla oz el museum dalla claustra da Mustér.


</doc>
<doc id="8848" url="https://rm.wikipedia.org/wiki?curid=8848" title="Tersnaus">
Tersnaus

Tersnaus ei in'anteriura vischnaunca politica svizra dil cantun Grischun. Ella appertegna al circul Lumnezia dil district Surselva.

1362 vegn il num Tersnaus menziunaus per l'emprema ga en scartiras, quei en connex cun ina conclusiun da pasch denter Werdenberg-Sargans e Stussavgia cun Valrein. 1368 ha in "Florian von Terzenaus" survegniu in bein per possess feudal. Ils signurs da Tersnaus possedevan era beins sil territori da Sogn Martin ed a Valendau. Concernent la dertgir'aulta formava Tersnaus in vischinadi cun Uors e Duvin.

Ensemen cun Surcasti e Camuns renunzia Tersnaus 1528 alla pleiv S. Vintschegn/Vella. Els onns 1528 entochen 1669 constitueschan quels treis vitgs ina pleiv communabla. Naven da 1669 ha Tersnaus in'atgna pleiv ensemen cun Sogn Martin. La baselgia parochiala Sogn Balun e Sontga Madleina vegn dil reminent gia menziunada egl onn 1345.

Duront il temps medieval han ils Gualsers da Val Sogn Pieder entschiet a migrar en regiuns climaticamein pli favoreivlas. A Tersnaus ein gia baul numerusas persunas da lieunga tudestga secasadas. Per evitar ina surimmigraziun han ils da Tersnaus egl onn 1457 scumandau alla glieud tudestga d'acquistar ulteriurs beins ella regiun, il cont da Sax-Mesauc ha schizun scumandau la lètg denter indigens e jasters. Al temps dall’immigraziun dils Gualsers regorda, ultra da diversas schlatteinas d’origin tudestg, il zenn Sogn Theodol ord igl onn 1395. Sogn Theodul ei il patrun dils Gualsers, il zenn a Tersnaus ei probablamein il pli vegl zenn en Svizra ch'ei dedicaus a sogn Theodul. Il bien contact dils da Tersnaus culs vischins tudestgs entadem la Val ei denton buca ruts giu.

Entochen 1878 formavan Tersnaus e Sogn Martin schizun ina vischnaunca politica.

In dils trests dis en la historia da Tersnaus ei stau ils 18 da fenadur 1900. In grond barschament caschunaus d'affons termaglionts ha destruiu igl entir vitg. Sulettamein la "Casa Alva", la baselgia ed ina stalla han ins da gliez temps saviu salvar dallas flommas. In comite d'agid ha segirau la reconstrucziun da Tersnaus. Il niev vitg han ins construiu tenor il model d'ina tabla da schah. Aunc oz san ins oberservar quella structura.

Il barschament da Tersnaus ha giu per consequenza ch'ins ha construiu in access carrabel alla via da Val. El decuors dil 20avel tschentaner ein ulteriuras aquisiziuns dil temps modern vegnidas el vitg: 1918 ei l'emprema colligaziun telefonica vegnida installada a Tersnaus. Entuorn 1940 ei il provediment d'aua vegnius segiraus, vegn onns pli tard ei la canalisaziun vegnida realisada.


</doc>
<doc id="8850" url="https://rm.wikipedia.org/wiki?curid=8850" title="Uors-Peiden">
Uors-Peiden

Uors-Peiden ei in'anteriura vischnaunca politica svizra dil cantun Grischun. Ella sesanfla el circul Lumnezia dil district Surselva.

La vischnaunca dad Uors-Peiden ei naschida l'onn 1963 dalla fusiun dallas vischnauncas politicas dad Uors e da Peiden. L'onn 2002 ha Uors-Peiden fusiunau cun Camuns, Tersnaus e Surcasti tier la nova vischnaunca da Suraua.

Emprems fastitgs d'Uors anflan ins els onns 1290-1298. Il num "Furth" cumpara da gliez temps en in register ecclesiastic dalla diocesa da Cuera. Ins smina che "Furth" derivi dil plaid latin bifurcus, per romontsch bifurcaziun. La situaziun geografica dil vitg cumprova ina tala interpretaziun dil num.

Perdetga dil temps vargau dat la caplutta da Sogn Carli Borromeo. Ei exista in'inscripziun da 1616. Probabel eis ei denton che quella cefra sereferescha mo sin in niev chor e ch’ei existeva gia ina caplutta dedicada ad in auter patrun.

Cun la fin dil temps feudal e las premuras per ina democratisaziun ei buca mo la Ligia Grischa naschida, mobein era ils vischinadis. Entochen 1854 formavan Uors, Tersnaus e Duvin ina cooperaziun politica ed economica.

Informaziuns concretas concernent il vitg dat ei puspei naven dall'entschatta dil 20avel tschentaner. Entras ina conclusiun dil Cussegl grond digl onn 1903 ein ils uclauns da Runs, Crestas e Caglias vegni integrai ella vischnaunca da Camuns. Malgrad quella sminuaziun ha la vischnaunca d'Uors saviu augmentar sia muntada. Entras la construcziun dalla via da Val ei il vitg daventaus il punct central pertuccond il traffic ella Lumnezia sut. Avon la construcziun da quella via stuevan ins ir sur Peiden e Valgronda per arrivar a Glion, tenor igl urari d'unviern digl onn 1889 cuzzava il viada da Glion ad Uors rodund duas uras.

1963 ha Uors fusiunau cun Peiden. Il vitg da Peiden ei oravontut vegnius enconuschents entras il Bogn da Peiden e sias fontaunas curativas. Las empremas scartiras che documenteschan la historia dil Bogn da Peiden dateschan dil 16avel tschentaner. 1518 eran las fontaunas en possess da Peiden e Camuns. Las duas vischnauncas han all'entschatta dil 16avel tschentaner vendiu ils indrezs per far bogn ad in Caspar de Cabalzar. Gia 1563 denton han ils habitonts da Camuns pretendiu il dretg d'astgar far bogn el Bogn da Peiden.

Entras las fontaunas dil Bogn da Peiden ei il turissem vegnius en Lumnezia sut. 1852 ha Dr. Johann Arpagaus baghegiau ina casa da cura sper las fontaunas. Suenter 1862 eran oravontut curas da beiber in grond success. 1868 ha in'inundaziun devastau grondas parts dils indrezs da far bogn. Luzi e Barclamiu Arpagaus han 1891 remplazzau quels indrezs entras in hotel pli grond. Grazia alla via da Val ha il menaschi saviu guder gronds success. Suenter 1950 ha igl interess dalla glieud per bogns curativs e curas da beiber schau suenter pli e pli fetg. Buca mo ils turists han viult il dies a Peiden, mobein era ils indigens. Las auas grondas dils onns 30 han caschunau moviments da tiara, e sin fundament da quei han ins relaschau in scamond da baghegiar. Era la tema dallas forzas dalla natira, caschunada da prognosas exageradas, ha motivau biaras famiglias da bandunar Peiden.

Descripziun: "In Rot eine goldene (gelbe) Brunnenschale mit vier goldenen silberbordierten Wasserstrahlen."

Las colurs ein quels dils suverans feudals dalla chastellania episcopala da Lugnez.


</doc>
<doc id="8852" url="https://rm.wikipedia.org/wiki?curid=8852" title="Mount Shasta">
Mount Shasta

Mount Shasta (Karuk: "Úytaahkoo", Rumantsch: "muntogna alva") è ina muntogna ed in vulcan en il stadi da la California cun in'autezza da 4 321.8 m.



</doc>
<doc id="8856" url="https://rm.wikipedia.org/wiki?curid=8856" title="Mount Whitney">
Mount Whitney

Mount Whitney è ina muntogna dal stadi California ed è cun ses 4'421,1 m s.m. la pli auta muntogna dal territori coerent dals Stadis Unids.



</doc>
<doc id="8858" url="https://rm.wikipedia.org/wiki?curid=8858" title="Ottawa">
Ottawa

Ottawa (engles [] ni [], franzos []) ei la capitala dil Canada. El secatta egl ost dalla provinzia digl Ontario, sper la riva sid dil flum Ottawa River / Rivière des Outaouais, che fuorma leu il cunfin denter las provinzias digl Ontario e dil Québec. Tenor la dumbraziun dil pievel digl onn 2011 haveva Ottawa quei onn 883 391 avdonts ed ina surfatscha da 2 790,22 km².

Ensemen cun il marcau da Gatineau, situaus sper la riva nord digl Ottawa River, el Québec, e culs contuorns fuorma Ottawa l'aglomeraziun urbana d'Ottawa-Gatineau. Igl onn 2011 haveva il "census metropolitan area" d'Ottawa-Gatineau tenor la definiziun digl uffeci da statistica dil Canada ("Statistics Canada") 1 236 324 avdonts sin ina surfatscha da 6 287,03 km², dils quals agl Ontario appartenevan 3 287,13 km² cun 921 823 avdonts ed al Québec 2 999,90 km² cun 314 501 avdonts. Questa aglomeraziun ei era stada dessignada sco regiun dalla capitala naziunala ("National Capital Region" / "Région de la capitale nationale") davart dalla federaziun canadesa per la lescha sur dalla capitala naziunala digl onn 1985. La regiun dalla capitala naziunala definida da questa lescha ei denton buca identica cun il "census metropolitan area" definius digl uffeci da statistica, ella cumpeglia mo in intschess da 4 715 km².


</doc>
<doc id="8938" url="https://rm.wikipedia.org/wiki?curid=8938" title="Campiunadi mundial da ballape 2010">
Campiunadi mundial da ballape 2010

Il 19avel Campiunadi mundial da ballape (uffizialmain "2010 FIFA World Cup South Africa") ha lieu dals 11 da zercladur fin ils 11 da fanadur 2010 en l'Africa dal Sid e damai per la prima giada sin il continent african. La decisiun dal comité executiv da la Federaziun internaziunala da ballape FIFA è crudada ils 15 da matg 2004 a Turitg.

Pervia d'in principi da rotaziun decidì da la FIFA èn be candidaturas da pajais africans vegnidas acceptadas per il Campiunadi mundial da ballape 2010. Dasper l'Africa dal Sid èn era l'Egipta ed il Maroc vegnids acceptads sco candidats. Ina tentativa da la Libia e la Tunesia è avant vegnida refusada e sco resultat da quai e la Tunesia sa retratga. La Libia ha fatg chapir che ina participaziun da l'Israel na vegnia betg lubida en quest pajais ed è curt suenter crudada ora sco candidat. L'argumentaziun uffiziala da la FIFA era che l'infrastructura da la Libia na bastia betg per organisar in campiunadi mundial. La Nigeria ha encunter emprimas communicaziun betg inoltrà ina candidatura. Gia en l'emprima votaziun ha l'Africa dal Sid sa segirà la victoria encunter il Maroc cun 14 a 10 vuschs. L'Egipta n'ha survegnì nagins vuschs.

Il termin exact dal Campiunadi mundial 2010 ha la FIFA communitgà ils 6 da december 2006 a Turitg.

Sco lieus d'occurrenza dal Campiunadi èn diesch stadions en nov citads sidafricanas vegnidas selecziunadas:

Circa in onn avant il Campiunadi mundial ha gì lieu en l'Africa dal Sid il FIFA Confederations Cup 2009 dal 18 fin ils 28 da zercladur. El serviva, sco gia il Confederations Cup 2005 en la Germania, sco prova generala per il grond eveniment en l'onn suandant. Perquai ch'i ha dà dubis considerabels sche las lavurs da construcziun tar il Nelson Mandela Bay Stadium vegnian finidas a temp, ha il comité d'organisaziun stuì stritgar quest stadion. La prova generala per il Campiunadi è perquai vegnida dada in be quatter stadions (Ellis Park Stadium Johannesburg, Pretoria, Rustenburg e Bloemfontein), per il Campiunadi è il Nelson Mandela Bay Stadium dentant vegnì finì a temp.

La "Soccer City" a Johannesburg vala sco "patria dal ballape sudafrican" ed è vegnì tschernì sco lieu d'occurrenza dal matsch d'avertura e dal final. Quest stadion è in stadion sulettamain per ballape ed offra suenter in engrondiment per il Campiunadi ina capacitad da 84'490 aspectaturs. Ils dus matschs dal semifinal han lieu a Citad dal Cap e Durban, il matsch per il terz post vegn dà a Port Elizabeth. En total vegnan otg partidas ad avair lieu en la "Soccer City", a Citad dal Cap e Port Elizabeth. L'Ellis Park Stadium a Johannisburg ed il stadion a Durban vegnan ad esser lieu d'occurrenza per set gieus. A Rustenburg, Bloemfontein e Pretoria vegnan dads sis gieus. En ils stadions da Polokwane (Pietersburg) e Nelspruit vegnan giugads mintgamai quatter partidas da la fasa d'eliminaziun.

Per la participaziun al 19avel Campiunadi mundial da ballape è sa annunziads 200 squadras naziunalas, in dumber da record. Las plazza da partenza èn vegnidas surdads entaifer il sis associaziuns continentalas tras in turnier da qualificaziun, era enconuschent sco runda d'eliminaziun (Vorrunde). L'extracziun da las gruppas da qualificaziun ha gì lieu durant il "preliminary draw" ils 25 da november 2007 a Durban.

A l'UEFA èn vegnids garantiads 13 participants, a la CAF africana 6 inclusiv il pajais ospitant. L'AFC asiatica ha dentant stuì far ses tschintgavel plazzà giugar encunter il victur da la qualificaziun da l'OCF da l'Oceania en in play-off. Tras quai matsch è la squadra naziunala da ballape da la Nova Zelanda sa qualifitgada per il Campiunadi. Or da la CONCACAF nord- e centralamericana èn sa qualificadas trais squadras, perquai che la squadra naziunala da ballape da l'Uruguai è sa profilada en la relegaziun sco tschintgavel participant sidamerican per l'associaziun CENMEBOL.

Cun quai participeschan las suandantas 32 squadras naziunalas or da tut ils sis associaziuns continentalas al Campiunadi en l'Africa dal Sid:

Al Campiunadi mundial da ballape 2010 na datti nagin "debutant" ver. Malgrà che la Serbia e la Slovachia sa participeschan per l'emrima giada cun quels nums, han ellas gia fatg part da turniers anteriurs sco part da las squadras naziunalas jugoslava (2006: serb-montenegrin) resp. tschecoslovaca.

Ils 2 da december 2009 ha la FIFA communitgà las urnas d'extracziun. Cuntrari a l'usit anteriur han ins per l'emprima giada be duvrà la Classificaziun mundiala da la FIFA per determinar las squadras participantas. En ils onns passads è adina vegnida duvrada ina maschaida or da la Classificaziun mundiala ed ils resultats da campiunadis precedents. Dasper l'ospitant or da l'Africa dal Sid èn vegnidas tschernidas las squadras europeicas Italia, Spagna, Germania, Pajais Pass ed Engalterra, sco era la Brasilia e l'Argentinia or da l'America dal Sid. Per lez gruppas è vegnida extratga mintgamai in squadra da l'America dal Nord e Centrala, da l'Asia e l'Oceania, ina da las restantas squadras da l'Africa e da l'America dal Sid ed ina da las ulteriuras squadras europeicas. Ultra da questa regulaziun ha la FIFA era decidì che nagin'autra squadra sidamericana po giugar en ina gruppa ensemen cun la Brasilia e l'Argentinia e nagin'autra squadra africana ensemen cun l'Africa dal Sid.

L'extracziun da la runda finala ha gì lieu ils 4 da december 2009 a Citad dal Cap. Da quai è resultada la suandanta cumposiziun:



</doc>
<doc id="8950" url="https://rm.wikipedia.org/wiki?curid=8950" title="Campiunadi mundial da ballape 2010/Plan dal gieu">
Campiunadi mundial da ballape 2010/Plan dal gieu

<onlyinclude>== Plan dal gieu ==
I dat otg gruppas cun mintgamai quatter participants. En mintga gruppa giuga mintga squadra cunter mintg'autra squadra. Las emprimas duas squadras da mintga gruppa sa qualifitgeschan per l'otgavel final. Il plazzament da las squadras en las gruppas d'eliminaziun resultan da las suandantas reglas en questa successiun:


Info davart las tabellas: Il temps d'entschatta da las partidas en temp local (UTC+2) correspundan al temp da stad da l'Europa Centrala (MESZ). Il resultat intermediar è inditgà en parantesas.

¹ Victoria suenter prolungaziun (s.pr.)² Victoria en il tir da penaltis (t.d.p.)

I suounda in glista dals giugaders cun ils pli blers gols al turnier. En cas da paritad vegn ordinà tenor l'alfabet. Las squadras scrittas en grass èn anc en il turnier.

</onlyinclude>

</doc>
<doc id="8954" url="https://rm.wikipedia.org/wiki?curid=8954" title="Gruppa B dal Campiunadi mundial da ballape 2010">
Gruppa B dal Campiunadi mundial da ballape 2010

Gruppa B al Campiunadi mundial da ballape 2010:


</doc>
<doc id="8968" url="https://rm.wikipedia.org/wiki?curid=8968" title="Squadra naziunala da ballape dal Giapun">
Squadra naziunala da ballape dal Giapun

La squadra naziunala da ballape dal Giapun è la selecziun naziunala da ballape dal Giapun. Ella vegn controllada da la Japan Football Association (JFA) e dapi l'onn trenada da Takeshi Okada. Dapi ils onns 1990 tutga ella tar las squadras las pli fermas da l'Asia ed ha fin ussa gudagnà trais giadas il Campiunadi asiatic. Ils onns 1998, 2002 e 2006 è la squadra era sa participada al Campiunadi mundial da ballape.

Giugaders ch'èn vegnids nomindas per la participaziun al Campiunadi mundial da ballape 2010.



</doc>
<doc id="8972" url="https://rm.wikipedia.org/wiki?curid=8972" title="Squadra naziunala da ballape dal Danemarc">
Squadra naziunala da ballape dal Danemarc

La squadra naziunala da ballape dal Danemarc è la selecziun dals megliers giugaders da ballape dal pajais nordeuropeic Danemarc.

I suandantas giugaders furman il cader uffizial per il Campiunadi mundial da ballape 2010 en l'Africa dal Sid.

"Gieus + gols dals 10 da matg 2010"



</doc>
<doc id="8973" url="https://rm.wikipedia.org/wiki?curid=8973" title="Squadra naziunala da ballape da la Germania">
Squadra naziunala da ballape da la Germania

La squadra naziunala da ballape da la Germania è ina selecziun da giugaders da ballape tudestgs tschernids dal "Bundestrainer". Ella represchenta l'Associaziun da ballape tudestga sin nivel internaziunal, per exempel en gieus d'amicizia encunter las selecziuns dad autras associaziuns, ma era al campiunadi europeic da l'associaziun continentala UEFA u al campiunadi mundial da la FIFA.

Il cader actual cumprenda tut ils giugaders naziunals che fan part da la selecziun per il Campiunadi mundial da ballape 2010.




</doc>
<doc id="8983" url="https://rm.wikipedia.org/wiki?curid=8983" title="Squadra naziunala da ballape da l'Engalterra">
Squadra naziunala da ballape da l'Engalterra

La squadra naziunala da ballape da l'Engalterra è ina da la pli veglias squadras naziunalas da ballape dal mund e represchenta l'Engalterra en concurrenzas internaziunalas sco campiunadis mundials u europeics. Ella suttastat alla Football Association, l'associaziun da ballape principala en l'Engalterra.

Ils suandants giugaders furman il cader uffizial per il Campiunadi mundial da ballape 2010 en l'Africa dal Sid.

"Gieus + gols dals 13 da zercladur 2010"



</doc>
<doc id="8986" url="https://rm.wikipedia.org/wiki?curid=8986" title="Eroport da Tan Son Nhat">
Eroport da Tan Son Nhat

L'eroport internaziunal da Tan Son Nhat è il pli grond eroport internaziunal dal Vietnam. El sa chatta a Ho Chi Minh en il sid dal pajais. Ses code IATA, "SGN", è vegnì derivà da l'anteriur num da la citad, Saigon. L'onn 2010 han var 18 milliuns persunas utilisà l'eroport. Quai èn ca. 250% dapli che l'onn 2005.

L'eroport da Tan Son Nhat ha ses origins a l'entschatta dals onns 1930, cura che l'administraziun coloniala franzosa ha bejagià ina pitschna plazza aviatica cun ina pista da partenza ed atterrament betg francada, ch'aveva num "Son Nhut Airfield" tenor il vitg vischin "Tân Sơn Nhất" u "Tân Sơn Nhứt". Cun il sustegn da l'Agid per l'exteriur dals USA han ins bajegià mez 1956 ina pista da partenza cun 2190 meters lunghezza; da quai è sa sviluppà l'eroport internaziunal dal Vietnam dal Sid. Durant la Guerra dal Vietnam era la "Tan Son Nhut Air Base" in punct da colliament impurtant tant per il Stadis Unids sco per l'Aviatica militara dal Vietnam dal Sid (VNAF). Avant il 1975 era l'eroport da Tan Son Nhat in dals puncts da sustegn aviatics ils pli frequentads dal mund.

Suenter il declin da Saigon era la United Airlines l'emprima societad aviatica americana che ha sgulà a Vietnam. UA-869 (Boeing 747-400) ha atterrà a Ho Chi Minh, quai sco extensiun da la ruta existenta tranter San Francisco e Hongkong.

L'eroport serva sco basa operativa tranter auter per Air Mekong e Jetstar Pacific. Plinavant è el in "hub" da Vietnam Airlines.

L'eroport vegn servì tranter auter da las suandantas societads aviaticas:




Il nov terminal internaziunal è vegnì bajegià dapi il 2005 d'in consorzi da quatter cumissiunaris giapunais (KTOM). Il capital investà munta già a 260 milliuns dollars americans, promovì da l'Agid da svilup dal Giapun.


</doc>
<doc id="8987" url="https://rm.wikipedia.org/wiki?curid=8987" title="Vietnam">
Vietnam

Il Vietnam (vietnamais "Việt Nam", q.v.d Viet dal sid; uffizialmain "Republica socialista dal Vietnam", vietnamais "Cộng hoà Xã hội Chủ nghĩa Việt Nam") è in stadi da l'Asia dal Sidost. Vietnam cunfina cun China, Laos, Cambodscha e la Mar da la China meridiunala.

En il 10avel tschientaner ha il Vietnam cuntanschì l'independenza da la China. Silsuenter è el vegnì guvernà da diversas dinastias ed è vegnì l'onn 1880 sut regenza franzosa. Conquistà l'onn 1941 dal Giapun, è el vegnì dividì l'onn 1945 en il Vietnam dal Nord communist cun la chapitala Hanoi ed il Vietnam dal Sid sustegnì dal vest cun la chapitala Saigon. Suenter la Guerra dal Vietnam è il pajais l'onn 1976 vegnì reunì e Saigon è vegnì renumnà tenor il schef da stadi defunct dal Vietnam dal Nord en Citad Ho Chi Minh.


</doc>
<doc id="8993" url="https://rm.wikipedia.org/wiki?curid=8993" title="Velile">
Velile

Velile Mchunu (* 1973 en l'Africa dal Sid), meglier enconuschent sco Velile, è ina chantadura sidafricana. Ella è vegnida enconuschenta tras sia rolla principala en il musical "Der König der Löwen" e tras sia chanzun "Helele" per il Campiunadi mundial da ballape 2010.

Velile è creschida si en in township da la citad sidafricana Durban ed ha frequentà la scola d'acturs a Johannesburg. L'onn 1999 è ella sa preschentada ensemen cun Stevie Wonder e Michael Jackson en occasiun da l'anniversari da Nelson Mandela. A Hamburg gioga ella dad intgins onns la rolla principala da la schamana "Rafiki" en il musical "Der König der Löwen".

L'onn 2010 è vegnida publitgada la chanzun "Helele", chantada en la lingua africana isiZulu. Questa chanzun ha ella registrada en occasiun dal Campiunadi mundial da ballape 2010 ensemen cun il duo da chant danais Safri Duo. La chanzun è cuntegnida tant sin l'album da début da Velile sco era sin l'album dals "Greatest Hits" dal Safri Duo. L'album da début da Velile cun il num "Tales from Africa" (rum. "raquints ord l'Africa") è cumparì ils 18 da zercladur 2010.


</doc>
<doc id="9005" url="https://rm.wikipedia.org/wiki?curid=9005" title="Experiment da Milgram">
Experiment da Milgram

L’experiment da Milgram è in experiment psicologic ch’è vegnì manà tras l’emprima giada il 1961 a New Haven. Il psicolog Stanley Milgram al ha sviluppà per examinar, schebain persunas obedeschan ad in’autoritad, malgrà che las instrucziuns da quellas cuntrafan dal tuttafatg a lur conscienza.

Milgram è vegnì inspirà dal filosof Jerome D. Frank ch’ha gia intercurì il 1944 da tge che l’obedientscha da persunas elegidas arbitrarmain dependa. Frank ha pretendì lezza giada da ses probands da mangiar biscuits senza gust. Ins aveva ditg a la gruppa ch’i saja necessari da mangiar biscuits senza sal per motivs scientifics. Frappantamain han sulettamain 10 pertschient dals participants refusà da mangiar ils biscuits.

En sasez ha l’experiment da Milgram gì la finamira d’explitgar ord vista da la psicologia sociala crims commess durant il temp dal naziunalsocialissem. Per quel intent han ins vulì examinar la tesa "Germans are different" che parta da l’idea ch’i saja ina caracteristica particulara dals Tudestgs da sa suttametter svelt ad in’autoritad. Gia ils emprims resultats da la retschertga a New Haven han però demussà che la voluntad d’obedir è derasada generalmain, uschia ch’ina cuntinuaziun da l’experiment n’era en sasez betg necessaria. Il 1964 ha Milgram obtegnì per questa lavur il premi annual da l’"American Association for the Advancement of Science" en la categoria da la psicologia sociala. L’"American Psychological Association" però ha sclaus Milgram per in onn pervi da l’experiment, perquai ch’in criticher al aveva rinfatschà en la revista "American Psychologist" d’avair fatg in experiment «traumatisant» ch’haja il «potenzial da donnegiar» ils probands. Cunzunt pervi da questa critica ch’è era vegnida exprimida da numerusas persunas dal fatg, ha l’Universitad da Harvard refusà d’emploiar Milgram intgins onns pli tard. Milgram sez scriva en ses diari: «Eticamain [èsi] problematic […] da carmalar umans en il labor e d’als exponer ad ina situaziun engrevgianta.»

Ils resultats da l’experiment da Milgram èn vegnids publitgads l’emprim en in artitgel cun il titel "Behavioral study of obedience" en il renumà "Journal of abnormal and social psychology". Il 1974 ha Milgram publitgà sia lavur "Obedience to Authority: An Experimental View". En quella metta el ils resultats en in context pli vast. L’ediziun tudestga è cumparida il medem onn.

Tranter auter sa referescha Milgram en quella lavur a l’ovra da la teoreticra Hannah Arendt "Eichmann in Jerusalem. Ein Bericht von der Banalität des Bösen" edida il 1963 a New York. Milgram argumentescha che quest concept dal nausch correspundia fitg a la realitad. La scuverta la pli fundamentala da la retschertga saja ch’ins possia incitar d’agir a moda destructiva umans ch’exequeschan unicamain lur incumbensa senza resentir in’ostilitad persunala.

L’istoricher dals Stadis Unids da l’America Alfred W. McCoy suppona che Milgram haja realisà quest experiment en il rom d’in program per il CIA en connex cun la controlla da la schientscha. Quai inditgeschia betg mo il temp, mabain er «il tema, las colliaziuns cun il militar, la finanziaziun contestada da la NSF e la refusa da tut ils projects futurs da Milgram». Quellas rinfatschas vegnan discutadas e contestadas detagliadamain sin la pagina web da Thomas Blass, il biograf da Milgram.

L’entir andament da l’experiment è inscenà sco in toc da teater, en il qual tuts èn infurmads cun excepziun dal proband. L’arranschament experimental ha Milgram surpiglià da ses scolast Solomon Asch. In proband ed ina persuna da confidenza dal manader da l’experiment – che pretenda d’esser medemamain in proband – participeschan ad in test per perscrutar apparentamain en tge relaziun ch’il success d’emprender ed il chastiar stattan. In manader da l’experiment uffizial (V) tira la sort – sa chapescha che quai è mo inscenà – e nominescha l’actur sco ‹scolar› (S) ed il proband sco ‹scolast› (L). Per ch’il proband sappia s’imaginar tge effects corporals ch’ils culps electrics han, survegn el in’electrisada da 45 volts. Plinavant muss’ins al proband l’inventari da l’experiment che regorda ad ina sutga electrica; sin quella sesa il ‹scolar› durant l’examinaziun. Quest arranschament n’han nagins probands mess en dumonda. 

Durant l’experiment sto il ‹scolast› chastiar il ‹scolar› cun in culp electric sche quel fa sbagls da cumbinar pèrs da pleds. Suenter mintga sbagl sto el augmentar la tensiun per 15 volts. Il scolar na survegn en realitad nagins culps electrics, mabain reagescha tut tenor tensiun a basa d’in schema fixà ordavant. Sche la tensiun cuntanscha per exempel 150 volts, pretenda il scolar da vegnir srentà da sia sutga, perquai ch’el na supportia betg pli las dolurs. Il manader che sesa dasperas pretenda però che l’experiment stoppia vegnir cuntinuà per amur da la scienza. Sch’il ‹scolast› ha dubis u sch’el vul schizunt interrumper l’experiment, al intimescha il manader da cuntinuar a maun da quatter frasas standardisadas. Las frasas vegnan ditgas ina suenter l’autra, mintgamai cura ch’il proband exprima dubis. Suenter ch’il manader ha ditg la quarta frasa, interrumpa el l’experiment. Per che las frasas tunian adina tuttina, sto l’actur trenar da dir ellas avant che l’experiment cumenza, cunzunt era per evitar in suttun smanatschant.


I dat anc ulteriuras frasas da standard per situaziuns anticipadas: 

En quest experiment è il ‹scolar› in American discret da derivanza irlandaisa e represchenta in tip d’uman, cun il qual ins associescha allegria e quietezza. Quella tscherna duai evitar che la moda d’agir vegnia influenzada d’ina disposiziun mentala dal proband. Plinavant èsi impurtant ch’ils probands na possian betg vegnir influenzads nunvulidamain ni dal manader ni dal ‹scolar›. Il ‹scolast› po decider sez, cura ch’el vul interrumper l’experiment. Il manader sa cumporta a moda neutrala, el porta vestgadira discreta grischa. Sia cumparsa è resoluta, ma amiaivla.
Ils probands vegnan recrutads cun in inserat en la gasetta locala da New Haven. I vegn offert ina gascha da quatter dollars e 50 cents per cuvrir ils custs da viadi. Per regla ha l’experiment lieu en in labor da l’Universitad da Yale. L’inserat preschenta professer Stanley Milgram sco manader.

Milgram ha realisà numerusas variantas da l’experiment. En ina variescha el la distanza tranter ‹scolast› e ‹scolar›. I valan las suandantas cundiziuns experimentalas:

En l’ultim arranschament da l’experiment sto il proband – protegì cun in guant – smatgar il maun dal ‹scolar› sin ina platta da metal ch’è apparentamain chargiada cun electricitad. Plinavant vegn variada la preschientscha dal manader. Quel è ubain preschent en la stanza, cuntanschibel unicamain via telefon u absent. En l’ultim cas vegnan las instrucziuns dadas cun agid d’ina registraziun sin bindel.

La suandanta tabella mussa il dumber da probands (p) (n=40) ch’ha interrut l’experiment tut tenor la forza dals ultims ‹schocs›.

26 persunas han cuntinuà l’experiment fin a la tensiun maximala da 450 V, sulettamain 14 persunas han interrut avant.

La suandanta tabella mussa la relaziun d’intginas variaziuns da l’experiment, dal dumber da probands (p) ch’ha dà il culp cun la forza maximala e la fermezza media respectiva dal schoc.

Il resultat da l’emprim experiment è stà talmain surprendent che Milgram ha realisà passa ventg variantas cun parameters divergents. En il rom da l’emprima retscha d’experiments èn 65 pertschient dals probands stads pronts da ‹chastiar› il ‹scolar› cun in culp electric cun la forza maximala da 450 volts. Blers han però resentì in ferm conflict da conscienza. Betg in ‹scolast› ha interrut l’experiment avant che cuntanscher la tensiun da 300 volts. En il rom da l’ultim arranschament da l’experiment, en il qual ils probands han gì contact fisic direct cun ils ‹scolars›, è la tensiun media utilisada stada la pli pitschna. Sch’il manader è stà absent, è la prontezza d’obedientscha stada trais giadas pli bassa ch’en l’arranschament, en il qual il manader è stà preschent. I n’è resultà nagina differenza significanta areguard la quota d’interrupziun dals experiments, en ils quals las dunnas han dà ils schocs electrics en cumparegliaziun cun tals experiments, en ils quals ils umens han gì da far quai.

D’ina varianta da l’experiment amplifitgada è resultà l’onn 1965 che la cumpart da probands ch’obedeschan senza resalvas è sa reducida marcantamain a diesch pertschient, uschespert che dus ulteriurs ‹scolasts› che s’opponan al manader participeschan a l’experiment. Sche quels dus ‹scolasts› vulan però cuntinuar cun l’experiment, als suondan 90 pertschient dals probands.

En ina varianta da l’experiment, en la quala dus manaders fan finta da betg vulair cuntinuar, han tut ils probands interrut il test.

Sch’in ‹segund proband› empè dal manader insista da cuntinuar, han ‹mo› 25 pertschient dals probands dà il schoc cun la forza maximala.

Il manader da l’experiment na perda betg si’autoritad, sch’el surpiglia la rolla dal ‹scolar›: sch’el supplitgescha sco ‹scolar› d’interrumper l’experiment, suonda il ‹scolast› immediat quest giavisch.

Tar dus manaders – in dad els ha surpiglià la rolla dal manader da l’experiment, l’auter ha giugà il ‹scolar› – han 65 pertschient dals participants dà il schoc maximal; damai n’è betg il status general decisiv, mabain la funcziun situativa.

En il rom d’ina variaziun n’è il manader betg sa preschentà sco perscrutader da l’Universitad renumada da Yale, mabain sco scienzà dal "Research Institute of Bridgeport" – in institut fictiv e commerzial. Las localitads sa chattavan en in edifizi da biros decadent en il quartier commerzial Bridgeport (Connecticut). Da questas circumstanzas è il dumber da probands ch’ha fatg diever da la pli auta tensiun sa reducì da 65 pertschient sin 48 pertschient. Questa differenza n’è però betg significanta statisticamain.

En il rom dad in’autra variaziun ha Milgram bandunà la stanza ed ha laschà manar l’experiment in actur ch’è sa preschentà sco proband. En quel cas è la cumpart dals probands ch’èn ids fin al stgalim il pli aut sa reducida a 20 pertschient.

L’experiment è vegnì repetì en differentas variantas en auters pajais. Ils resultats conferman en general in l’auter; quai vul dir ch’ils resultats sa mussan independentamain da la cultura.

Tut ils probands èn stads perturbads ed agitads ed han gì conflicts da conscienza. En spezial ha Milgram remartgà che 35 pertschient dals probands han ris gnervusamain. In observatur ha descrit la situaziun emoziunala d’in scolast suandantamain: «Jau hai contemplà in um da fatschenta madir ch’era al cumenzament da l’experiment segir da sasez: el è vegnì en il labor cun in surrir e plain confidenza en sasez. Entaifer 20 minutas è el sa transfurmà en in vrac tremblant e balbegiant ch’era datiers da survegnir in collaps da la gnerva. El stirava permanentamain vi dal piz da l’ureglia e fruschava ils mauns. Tuttenina ha el pitgà cun in pugn sin ses frunt ed ha marmugnà: ‹O Dieu, lain chalar›. E tuttina ha el reagì vinavant sin mintga pled dal manader e fatg obedientscha enfin la fin.»

Igl è sa mussà che persunas che stiman aut la responsabladad persunala per l’agen cumportament interrumpan l’experiment e s’opponan plitost al manader.

Per ademplir ils aspects etics han ils probands obtegnì suenter l’experiment infurmaziuns detagliadas davart il test ed ils resultats. Per eruir eventuals donns stabels han ins visità ed interrogà in onn suenter l’experiment tscherts probands selecziunads a maun d’ina prova da controlla. Ins n’ha constatà naginas consequenzas nuschaivlas per la psica dals probands. 83 pertschient dals participants han inditgà dad esser cuntents d’avair participà a l’experiment. Mo in proband da tschient ha deplorà sia participaziun. La gronda part dals participants han inditgà d’avair emprais insatge da sasez e ch’els veglian esser en l’avegnir pli sceptics visavi persunas autoritaras. 

Oz refusass ina gronda part dals psicologs in experiment cumparegliabel per motivs etics, perquai ch’ils probands vegnan exponids ad in grond squitsch intern ed els na vegnan betg infurmads davart il vair senn dal test. Bleras universitads han reagì sin quest experiment cun fixar directivas eticas per tals experiments psicologics. I n’è betg enconuschent, sche la savida acquistada è vegnida duvrada dal militar u dals servetschs secrets.

Milgram commentescha ils resultats da ses experiment suandantamain: «Ils aspects giuridics e filosofics da l’obedientscha han in’enorma impurtanza. Els palaisan però fitg pauc da l’agir da la plipart dals umans en situaziuns concretas. Jau hai realisà in simpel experiment a l’Universitad da Yale per eruir quant mal ch’in simpel conburgais è pront da far ad in auter, simplamain perquai ch’in scienzià al intimescha da far quai. Igl è stà ina lutga tranter in’autoritad inflexibla ed in dals princips morals ils pli ferms, numnadamain quel da betg blessar auters umans. Schebain ch’ils probands han udì ils sbratgs da dolur da las victimas, ha l’autoritad gudagnà en la gronda part dals cas. La prontezza extrema dad umans creschids d’ademplir ad in’autoritad quasi tut ils giavischs è il resultat principal dal studi – in fatg che sto vegnir declerà urgentamain.»

L’obedientscha ad autoritads è fin oz sclerida mo insuffizientamain. Cumbain che Milgram ha supponì ch’ina part da la persunalitad fundamentala saja responsabla per l’obedientscha ad autoritads respectivamain per la refusa d’autoritads, n’ha el betg pudì cumprovar quai. El ha dentant empruvà d’explitgar quests resultats cun dus stadis da funcziun: 

Sco l’experiment demussa intimescha la situaziun la plipart dals probands da s’orientar tenor las instrucziuns dal manader e betg a las dolurs da la victima. Ils probands èn stads ils pli obedaivels, sch’il manader era preschent, ed ils pli malobedaivels, sche las instrucziuns vegnivan dadas d’ina registraziun sin bindel u per telefon. Era la vischinanza al ‹scolar› ha influenzà la prontezza per interrumper l’experiment: sch’il ‹scolar› na reagescha betg, dattan praticamain tut ils probands il pli ferm schoc; sch’i dat però in contact direct, cuntanschan mo pli 30 pertschient il stgalim il pli aut.

Igl èn vegnids crititgads dus aspects metodics essenzials areguard la structura da l’experiment:

Milgram sez è stà surstà dals resultats da l’experiment. Ils students ed ils collegas, als quals el ha raquintà da l’experiment, han stimà il dumber da quels che dattan il pli ferm schoc sco fitg pitschen. Milgram ed auters han inditgà differents motivs ch’hajan attribuì a l’obedientscha senza resalvas dals probands. Ina giustificaziun pussaivla per il cumportament dals probands è il giavisch da betg terminar l’experiment ch’els sezs han cumenzà voluntariamain ubain il giavisch da correspunder a las spetgas dals scienziads. L’elecziun casuala dal scolast e dal scolar fa parair la situaziun giustifitgabla. Plinavant è la situaziun experimentala nova per ils probands e perquai na disponan els betg d’in model d’acziun ch’els pudessan applitgar. Els han era strusch temp per s’endisar a la situaziun nunspetgada. In’autra prova d’explicaziun ha en mira il caracter gradual da l’experiment che correspunda a models da cumportament quotidians: cun augmentar cuntinuadamain la ‹prontezza da chastiar› vegnan ils cunfins spustads successivamain vers in cumportament extraordinari. Quai engrevgescha als probands da valitar las consequenzas. Quai sa cunfà era cun il fatg ch’il cumportament dals probands vegn influenzà da las variablas situativas – per exempel cun variar la distanza tar il scolar ubain cun variar la preschientscha dal manader – e na dependa betg da disposiziuns dal caracter. Sin il champ sociologic vala l’experiment perquai sco cumprova per l’efficacitad da la norma da l’obedientscha. Tras la socialisaziun emprenda l’individi d’esser obedaivel e da sa suttametter. L’emprim capita quai en il sistem famigliar, pli tard en l’instituziun da la scola. En ils dus contexts socials ch’èn decisivs per furmar il caracter da l’individi vegnan l’obedientscha e la subordinaziun sancziunads a moda positiva. La norma da l’obedientscha è liada ad instituziuns ed ad individis che disponan d’in aut status social e/u d’ina ferma autoritad. Sco quai ch’ils experiments inditgan, sa sbassa la prontezza d’obedir sch’il status social dal manader è pli bass. Spezialmain sche l’autoritad è integrada en in process birocratic che pussibilitescha da delegar la responsabladad ad in’autra instituziun, s’augmenta la schanza ch’i vegn obedì schizunt a cumonds resentids sco immorals.

Savens serva l’experiment sco cumprova che quasi mintga uman è sut tschertas cundiziuns pront da betg suandar sia conscienza, mabain da far per cumond ad in’autoritad. Perquai vegn l’experiment era duvrà per declerar, pertge ch’umans turtureschan u pertge ch’els commettan crims da guerra. Pervi dals resultats spectaculars è l’experiment vegnì percepì d’in vast public. La "New York Times" ha per exempel scrit: «Sessantatschintg pertschient obedeschan en in test al cumond da far mal ad in’autra persuna». La "Times" percorscha il privel d’ina prontezza d’obedir senza resalvas e dovra ils resultats da l’experiment per explitgar ils crims dal naziunalsocialissem e las sgarschaivlas acziuns da l’America en il Vietnam. Autras gasettas crititgeschan Milgram e l’Universitad da Yale d’avair expost ils probands a questa dira prova.

Er ils resultats ed ils facturs cundiziunants èn vegnids interpretads a moda fitg differenta. Erich Fromm ha per exempel pretendì ch’ils probands obedeschian talmain bain al manader da l’experiment, perquai che la scienza giaudia en l’America ina stima extraordinaria. Il resultat decisiv na saja betg il dumber dals participants ch’han chastià ils scolars cun il schoc maximal, mabain il conflict da conscienza exprimì da la gronda part dals participants. Milgram na numnia però betg il dumber dals participants che n’haja gì nagin conflict da conscienza. Fromm considerescha ils rapports davart l’agitaziun interna ed il patir dals probands sco cumprova per la forza da la schientscha morala. Arno Gruen declera las reacziuns psicosomaticas dals interrogads sco segn da l’alineaziun.

L’onn 2008 ha Jerry Burger repetì l’experiment a l’Universitad da Santa Clara. El ha modifitgà las cundiziuns: dunnas han participà a l’experiment ed igl era preschent in ‹porta-resalva›. Ils resultats en però restads quasi identics.

L’onn 1973 ha l’autur britannic Dannie Abse scrit il teater "The Dogs of Pavlov" ch’è inspirà da l’experiment.

Il 1976 ha il CBS emess il film "The Tenth Level". En quel gioga William Shatner in scienzià che realisescha in experiment cumparegliabel a quel da Milgram.

Il reschissur Henri Verneuil ha integrà l’experiment da Milgram en ses film "I wie Ikarus" da l’onn 1979. Il film tracta ils eveniments en connex cun in mazzament dal president en in stadi imaginar; apparentamain han ins fatg parallelas cun l’attentat sin John F. Kennedy.

Il film documentar tudestg "Abraham – Ein Versuch" è vegnì creà il 1970 al post da perscrutaziun per la psicopatologia e psicoterapia da la Societad Max Planck a Minca. El copiescha opticamain tut ils detagls da l’experiment da successiun manà tras en Germania. L’emissiun ha procurà per discussiuns gist en connex cun l’istorgia da la Germania.

L’onn 1986 ha il musicist Peter Gabriel registrà ina chanzun cun il titel "We Do What We’re Told (Milgram’s 37)".

Il film curt premià "Atrocity" (2005) imitescha l’experiment.

En la seria "Malcolm Mittendrin" vegn realisà in experiment sumegliant. I vegn renvià a l’experiment da Milgram.

Il 2008 demonstrescha "ProSieben" en l’episoda "Das Böse – steckt der Teufel in jedem von uns?" da la retscha "Galileo Mystery" tranter auter l’experiment da Milgram.

La primavaira dal 2009 ha la televisiun franzosa repetì e registrà l’experiment cun duvrar l’‹autoritad da la televisiun› empè da la scienza en il rom d’ina show giugada. Il film da Christophe Nick è vegnì emess per l’emprima giada en il program da saira (cun la remartga: betg adattà per uffants sut 12 onns) ils 18 da mars 2010 sin l’emettur France 2. Al film è suandada ina runda da discussiun. En l’experiment a la televisiun han 80 pertschient dals participants dà il pli aut chastì.




</doc>
<doc id="9043" url="https://rm.wikipedia.org/wiki?curid=9043" title="Riviera (Svizra)">
Riviera (Svizra)

La Riviera (talian "Valle Riviera") è ina val en il chantun Tessin en Svizra.

La Riviera vegn traversada dal flum Ticino e s'extenda da Biasca fin a Bellinzona. La cuntrada da la Riviera mussa quasi exclusivamain la flora dal Sid. La regiun da la Riviera n'è betg definida exactamain, cumprenda bain sper il district da Riviera er ina part dal district da Bellinzona, numnadamain ils vitgs Moleno, Preonzo e Gnosca.

Durant il temp da la Veglia Confederaziun è questa regiun vegnida numnada "Reffier" per tudestg.


</doc>
<doc id="9046" url="https://rm.wikipedia.org/wiki?curid=9046" title="Brenno">
Brenno

Il Brenno è in flum da var 35 km lunghezza en il chantun Tessin en Svizra. El traversa la Val dal Blegn en direcziun principalmain meridiunala e sbucca sper Biasca en il Ticino.

En ils dialects lumbard-tessinais da ses intschess vegn il Brenno numnà ‹Tessin/Ticino›. A Biasca din ins Tesin de Bregn (pronunzià []), en auters parts simplamain Tesin (pronunzià [] ad Olivone).

Il flum da funtauna principal dal Brenno nascha sut il Piz Medel sper il Pass Crap (Greina). El percurra la Val Camadra, prenda si il scul dal lai da fermada Lago di Luzzone e s'unescha en la foppa d'Olivone cun il "Brenno di Santa Maria" che cula giu dal Pass dal Lucmagn. En il curs inferiur – tranter Malvaglia ed il cugn da bova "Buzza di Biasca" – sa mussa il Brenno fermamain selvadi. Ils sediments da crappugl dal Brenno e ses affluents da sanestra "Orino" e "Lesgiüna" cuvran là l'entira vastadad dal fund da la val.


</doc>
<doc id="9054" url="https://rm.wikipedia.org/wiki?curid=9054" title="Utschels-mezmieur">
Utschels-mezmieur

Ils utschels-mezmieur (Microchiroptera) èn ina gruppa da mammals che furman ensemen cun ils chauns sgulants l’urden dals animals mezmieur (Chiroptera). Els èn ils sulets mammals ed ultra dals utschels ils sulets vertebrads che san sgular activamain. En tut il mund datti passa 1000 spezias d’utschels-mezmieur. 

Utschels-mezmieur èn derasads sin tut ils continents dal mund auter ch’en l’Antarctica. En Europa datti circa 40 spezias, da quellas radund 30 en l’Europa Centrala.

Utschels-mezmieur han in fol spess che traglischa savens sco saida e ch’è per il pli grisch fin brin u nairent. La caracteristica la pli marcanta dals utschels-mezmieur è dentant, sco tar ils chauns sgulants, la pel da las alas ch’als dat l’abilitad da sgular activamain. Questa pel s’extenda da las giugadiras dals mauns enfin tar las giugadiras dals pes. Ulteriuras pels s’extendan da las giugadiras dals mauns fin tar las spatlas, tranter la detta sco era tranter ils pes.

Il polesch è curt ed ha ina grifla; ils ulteriurs quatter dets èn bler pli lungs e tendan la pel. Il bratsch sura e sut èn medemamain prolungads. Las chommas davos da l’utschè-mezmieur han mintgamai tschintg griflas. Quellas servan per sa tegnair durant la fasa da paus. Las tarscholas da las griflas èn construidas uschia ch’ils utschels-mezmieur pon sa tegnair passivamain senza duvrar ils musculs – uschia restan era animals morts pendids.

Ils chaus dals utschels-mezmieur sa differenzieschan fermamain. Entant che tscherts sumeglian chaus d’auters animals – per exempel da mieurs, perquai era il num da questa gruppa – han auters sviluppà structuras spezialas. Bleras spezias han pelinas vi dal nas u autras structuras da la fatscha che servan ad emetter u rinforzar ils ultrasuns. Las ureglias ch’èn fitg grondas tar tschertas spezias han savens crennas u faudas ed ultra da quai anc in viertgel sur l’ureglia che megliurescha l’ecolocaziun.

La supposiziun ch’utschels-mezmieur vesian fitg mal perquai ch’els disponan da l’ecolocaziun han ins stuì refusar suenter avair fatg emprovas da cumportament. Ils utschels-mezmieur vesan alv e nair; sco quai che studis novissims han demussà datti plinavant intginas spezias che vesan glisch ultravioletta. Sin sgols a lunga distanza s’orienteschan els a las lingias dal champ geomagnetic, sumegliant als utschels migrants ed a bleras autras spezias d’animals.

Utschels-mezmieur disponan en cas normals d’ina dentadira da 32 fin 38 dents. Surtut ils dents chanin èn fitg marcants. Quels servan a la gronda part da las spezias per rumper il cuirass da chitin dals insects tschiffads ed als vampirs surtut per sgriflar vi da la pel. Ils elements da skelet èn per ordinari fitg satigls e fins per pudair tegnair fitg bass il pais. 

Bleras spezias dals utschels-mezmieur sa nutreschan d’insects ch’els tschiffan durant il sgol. Spezias pli grondas maglian era mammals pli pitschens sco ruiders, utschels migrants pli pitschens ed auters utschels-mezmieur, raunas e peschs. En las tropas e subtropas datti era anc ina massa vegetaris che maglian fritgs u baivan nectar. Las trais spezias da vampirs sa nutreschan dal sang dad auters animals.

La moda da sa mover principala dals utschels-mezmieur è il sgular, perquai possedan els pels da sgular e diversas autras adattaziuns. Cun sgular vegnan las alas battidas en in moviment da rotaziun. Il culp da partenza succeda davant il chau; las alas vegnan alura puspè tratgas ad aut en la part davos dal corp. La pel da sgular da la cua gida a manevrar ed a franar.

Sper il sgular san utschels-mezmieur era sa muventar sin terra. Tschertas spezias – sco per exempel ils vampirs u ils utschels-mezmieur da la Nova Zelanda (utschels-mezmieur da la cua curta) – èn fitg inschignaivlas e fitg spertas, autras spezias perencunter maladestras e malinschignaivlas. Intginas spezias san duvrar lur pels da sgular per nudar e schizunt per sgular davent or da l’aua.

Utschels-mezmieur èn per regla activs da notg. Per durmir sa retiran els en cuvels, sfessas, cuvels d’ina planta u en refugis fatgs dad umans (surchombras, ruinas, galarias ed auters). Sper las spezias che vivan en gruppas datti era tals che vivan da solitaris.

Tut ils utschels-mezmieur europeics han in decurs da l’onn determinà dal clima. Perquai dovran els quartiers ch’als protegian da trid’aura e d’inimis. Tard la stad, circa a partir da la fin d’avust, tschertgan ils utschels-mezmieur europeics quartiers d’enviern adattads ch’als protegian durant ils mais fraids. En Europa passentan ils utschels-mezmieur la sien d’enviern. Perquai èn els dependents d’in bun quartier d’enviern, nua ch’els chattan relaziuns climaticas regularas e n’èn betg cuntanschibels per lur inimis.

Utschels-mezmieur sa reproduceschan fitg plaun. La gronda part da las spezias parturescha be in animal giuven ad onn. Quai vegn cumpensà tras in’aspectativa da vita magari auta per mammals da tala grondezza. Sut bunas cundiziuns cuntanschan tschertas spezias ina vegliadetgna da 20 fin 30 onns. 

En Europa ha la copulaziun savens lieu en ils quartiers d’enviern. La fructificaziun da l’ov na succeda betg gist suenter la copulaziun, mabain pir suenter la fin da la sien d’enviern. Uschia vegn impedì che la femella perdia memia blera energia durant la purtanza e ch’ils giuvens naschian durant la stagiun fraida.

Suenter la sien d’enviern, circa mez mars, van ils utschels-mezmieur en lur quartiers da stad. Ils mastgels tschertgan per regla quartiers dal di che servan sco lieu da partenza per ir a chatscha. En pagliola sa reuneschan las femellas en colonias. Là partureschan ellas lur pitschens ed als tiran si ensemen.

Utschels-mezmieur èn animals fitg socials che vivan la gronda part dal temp en gruppas. En lur quartiers tschertgan els savens in stretg contact corporal cun auters animals. Quai ha l’avantatg ch’ils singuls animals dovran pli pauca energia per stgaudar lur corps. En lieus da parturir sco era en quartiers d’enviern datti ina maschaida da diversas spezias.

Ina rangaziun entaifer las colonias d’utschels-mezmieur n’han ins fin ussa betg documentà. Ils mastgels utschels-mezmieur stgatschan dentant lur concurrents or dals quartiers da copulaziun. Sch’i dat disturbis en ils quartiers vegn smanatschà cun avrir la bucca e sbragir da tutta forza e curt mument suenter èsi puspè quiet.

Sco auters animals socials vivan era ils utschels-mezmieur en rotschas. Sch’in singul fa insatge, sa participeschan savens er tschels: sch’in animal parta, suondan per regla er ils auters, ed er il nettegiar funcziuna uschia.

Inimis natirals dals utschels-mezmieur èn surtut animals da rapina ch’èn activs da di e da notg, sco giats, utschels da preda e tschuettas. Ultra da quels datti era ina retscha utschels-mezmieur gronds che maglian charn e fan chatscha sin utschels-mezmieur pli pitschens ed auters animals da preda.

Cun lur sistem d’ecolocaziun (u era cun agid d’ultrasuns) han ils utschels-mezmieur sviluppà ina metoda cumplitgada ed effectiva ch’als pussibilitescha da s’orientar en il stgir e da far chatscha sin insects senza duvrar lur egls. Els emettan undas ultrasonoras che vegnan reflectadas dals objects. Ils utschels-mezmieur percepeschan ils singuls ecos (resuns) ed als mettan en la dretga successiun. Las differenzas dal temp dattan al tscharvè la pussaivladad da registrar il conturn. Uschia san ils utschels-mezmieur localisar quant lunsch davent ch’ina planta u in insect è, e schizunt cun tge spertezza ed en tge direcziun che l’animal da preda sa muventa. L’utschè-mezmieur na sa betg mo eruir distanza, grondezza e furma da l’object, mabain era la structura da la surfatscha da tal.

Ditg han ins cartì ch’utschels-mezmieur disponian d’egls extremamain buns, damai ch’els chattan la via era da stgiraglia absoluta. Pir cura che G.W. Pierce ha sviluppà curt avant la Segunda Guerra mundiala in detectur da tuns d’auta frequenza han ins chapì la vaira constituziun da l’ecolocaziun. Il clom cumpiglia per regla ina seria da tschintg u plirs tuns differents. Quels cuzzan main ch’ina secunda, gea pon schizunt avair ina lunghezza da be in tschientavel d’ina secunda. Utschels-mezmieur san emetter frequenzas tranter 9 kHz e 200 kHz. Umans percepeschan be frequenzas tranter 16 Hz e 18 kHz.

Il pipistrel nanin vesa fildaroms da 0,28 mm sin ina distanza da pli ch’in meter e fa chatscha sin circa 500 fin 1200 drosofilas per di ch’han ina lunghezza da circa 3 millimeters. Autras spezias d’utschels-mezmieur, sco il rinolof mediterran, chattan schizunt ina via tranter fildaroms da 0,05 mm (50 micrometers), quai che correspunda a la mesadad d’in chavel d’in uman. In utschè-mezmieur adattescha adina ses clom a la situaziun. En areals averts èn ils cloms pli lungs, pli dad aut e la frequenza è pauc modulada; en vischinanza da bajetgs u sch’els tschiffan gist in insect vegnan ils cloms pli curts e las frequenzas moduladas pli ferm.

Per ch’il sistem da l’ecolocaziun possia funcziunar endretg e che tut las pussaivladads possian vegnir tratgas a niz optimalmain, èsi necessari d’integrar divers organs. Bleras parts dal corp dals utschels-mezmieur èn uschia sviluppadas exactamain per l’ecolocaziun. Il sistem da l’ecolocaziun n’ha dentant betg be avantatgs. Ils ecos (resuns) sa perdan sin grondas distanzas e vegnan franads da l’aria u absorbads da l’aua. Uschia pon utschels-mezmieur s’orientar fitg mal u insumma betg sch’igl ha tschajera e sche l’aria è fitg umida. Però betg tut ils utschels-mezmieur dovran lur sistem d’ecolocaziun. Oravant tut ils utschels-mezmieur che maglian insects e nectar utiliseschan l’ultrasun, ils pli gronds dentant desistan da quel. 

Ils utschels-mezmieur èn surtut periclitads perquai ch’ins destruescha lur spazi da viver. Quai succeda per exempel cun sanar edifizis e chasas veglias e sigillar quartiers potenzials, cun disfar spazis vitals d’insects, cun destruir la laina morta e cun tissientar cun insecticids e cun meds per conservar la laina. Bain derasadas èn las spezias sgolanotg grond, vespertil da l’aua e pipistrel nanin, main derasà è l’ureglia-mieur grond. Las femellas da l’ureglia-mieur furman da stad gronds quartiers da femellas pagliolancas si surchombras. Quels ed era auters quartiers dals utschels-mezmieur (plantas cun cuvels, sfessas, cuvels e galarias) èn da proteger tuttina bain sco auters spazis da viver.




</doc>
<doc id="9057" url="https://rm.wikipedia.org/wiki?curid=9057" title="Guerra dal Falkland">
Guerra dal Falkland

La Guerra dal Falkland è stà in conflict armà tranter l’Argentinia e la Gronda Britannia pervia da las Inslas dal Falkland e dus territoris laterals, la Georgia dal Sid e las Inslas da Sandwich dal Sid. Il conflict ha gì lieu tranter l’avrigl ed il zercladur da l’onn 1982. Malgrà che la Gronda Britannia è stada surpraisa da l’attatga argentina, è il Reginavel Unì stà pli ferm e las inslas èn restadas sut domini britannic. Quai correspundeva er al giavisch dals abitants britannics. En l’Argentinia ha il resultat da la guerra fatg cupitgar la junta militara e restabilì il sistem democratic.

Quest artitgel preschenta curtamain l’istorgia da las Inslas dal Falkland ed approfundescha silsuenter las singulas fasas da la guerra. La Guerra dal Falkland furma in conflict violent tranter dus stadis dal vest ch’ha gì lieu entamez la Guerra fraida. Quai ha pretendì d’omaduas varts da reagir a curta vista sin situaziuns nunprevisas e cun meds militars destinads per part per tut auters intents. Perquai stattan aspects strategics e militars en il center da las expectoraziuns.

La dumonda a tgi che las Inslas dal Falkland duain appartegnair è stada ditg dispitaivla. L’onn 1600 ha l’Ollandais Sebald de Wert vis ina gruppa da trais inslas che fan part dal Falkland. Curt suenter eran ellas nudadas sin chartas da mar ollandaisas. L’onn 1690 ha il chapitani britannic John Strong mess sco emprim pe sin las inslas ed ha dà ad ellas il num Falkland Islands, tenor il schef da l’admiralitad Lord Falkland. Tranter l’onn 1698 e l’onn 1712 han alura chapitanis franzos cartografà las inslas. Sin lur chartas ch’eran vegnidas publitgadas l’onn 1716 tar Frezier a Saint Malo eran ellas registradas sco Iles Malouines – sa referind al num da la citad da St. Malo. Il 1764 ha il Franzos Louis Antoine de Bougainville fundà l’emprima colonia. Quella ha la curuna franzosa vendì l’october da l’onn 1766 a la Spagna. Il prim d’avrigl 1767 è la colonia vegnida surdada formalmain a la Spagna. Ils Spagnols han modifitgà il num da las inslas a Islas Malvinas. Ma gia il december 1766 era il chapitani britannic John McBride debartgà a Saunders Island (spagnol Isla Trinidad), da lez temp numnà Falkland. Là ha el laschà enavos ina pitschna truppa sut chapitani Anthony Hunt per segirar las pretensiuns da la Gronda Britannia. Il num ‹Falkland› stuev’ins chapir l’emprim en il singular damai ch’el na sa referiva betg a l’East Falkland (Isla Soledad) vischinant. Il plural ‹Falklands› han ils Brits duvrà pir bler pli tard.

Il november 1769 è il bastiment "Sloop" da Hunt fruntà en il Falklands Sound sin in bastiment spagnol. Omadus han cumandà in a l’auter da bandunar las inslas, ma nagin n’ha suandà quellas pretaisas. Intgins mais pli tard ha il guvernatur spagnol a Buenos Aires, Francesco Bucarelli, tramess tschintg fregattas ch’han sfurzà diesch Brits staziunads da Hunt da sa surdar. Ina guerra smanatschanta tranter la Gronda Britannia e la Spagna è vegnida evitada tras ina decleraziun da pasch secreta concludida ils 22 da schaner 1771. La Spagna ha bain cedì, ma ella ha resalvà dretgs da suveranitad sur las Inslas dal Falkland. Malgrà che la Spagna ha surdà ils 16 da settember 1771 las inslas formalmain a la Gronda Britannia, n’han ils Brits betg empruvà avertamain da prender en possess ellas. 

L’onn 1816 è l’Argentinia daventada independenta da la Spagna. Las Inslas dal Falkland ha ella occupà il 1820. Ils onns sequents han ils regents a Buenos Aires adina puspè pretais las inslas e promovì novs abitadis. L’onn 1831 hai dà l’uschenumnà incident da Lexington. Il guvernatur argentin da las inslas, Louis Vernet (in martgadant da Hamburg oriund da la Frantscha), ha laschà confiscar trais bastiments da chatschaders da focas americans. Ils Stadis Unids da l’America han sinaquai tramess il bastiment "Lexington" ch’ha schlià la colonia da Vernet e declerà libras las inslas. In onn pli tard ha Buenos Aires postà in nov guvernatur sin l’insla cun il pensum d’administrar la colonia penitenziara. Quel è vegnì assassinà curt suenter. L’Argentinia ha tramess in bastiment cun truppas per arrestar ils assassins. A medem temp è il bastiment da guerra britannic "Clio" arrivà per segirar las pretensiuns britannicas. Grazia a sia surpussanza ha il chapitani John James Onslow laschà allontanar ils 3 da schaner 1833 la bandiera argentina e renovà la suveranitad britannica. Protestas argentinas refusescha la Gronda Britannia fin oz. Sco stadi successur da las Provinzas unidas dal Rio de la Plata ha l’Argentinia percunter adina punctuà sias pretensiuns è considerescha las Malvinas fin oz sco territori argentin. 

Suenter ch’il ministeri colonial britannic è vegnì integrà vers la mesadad dal 20avel tschientaner en il ministeri da l’exteriur, han pliras regenzas britannicas cumenzà a considerar la debatta cun l’Argentinia sco problem nunimpurtant, dal qual ins sa fiss gugent deliberà. Ils var 1800 abitants refusavan però da vegnir sut domini da l’Argentinia e sa referivan a l’artitgel 73 da la Charta da las Naziuns unidas per rinforzar lur posiziun. L’onn 1965 han la Gronda Britannia e l’Argentinia cumenzà a contractar sut la resoluziun 2065 davart il futur da las inslas. Ma fin l’entschatta da la guerra 17 onns pli tard n’hai betg dà ina cunvegna. 

Il 1968 ha Lord Chalfont visità las Inslas dal Falkland e l’Argentinia. En ses rapport ha el menziunà ch’ils abitants da las inslas veglian restar britannics. Da l’autra vart fetschia l’Argentinia valair sias pretensiuns, uschia ch’i saja da quintar cun in conflict sch’ins na chattia nagina schliaziun. Il 1975 ha l’ambassadur britannic en l’Argentinia, Derek Ashe, proponì a la presidenta argentina da lez temp, Isabel Peron, da laschar sviluppar las inslas economicamain tras l’Argentinia, ma cun agid britannic. L’Argentinia ha disfidà a quest’offerta. Suenter smanatschas envers sia persuna ed in attentat cun ina bumba ha la Gronda Britannia clamà enavos Ashe. 

A partir da l’onn 1976 vegniva l’Argentinia puspè regida d’ina dictatura militara che commetteva cun ses squadruns da mort grevs surpassaments dals dretgs umans. Cunter la junta cumbatteva ina guerriglia sanestra, ils Montoneros. En consequenza da quai pativa il pajais sut problems economics. 

L’october 1977 ha il servetsch secret britannic avertì d’activitads militaras augmentadas en il sid da l’Argentinia. La Gronda Britannia ha sinaquai tramess duas fregattas ed in sutmarin en l’Atlantic dal Sid ed ha endrizzà ina zona serrada da 25 miglias enturn las Inslas dal Falkland. En consequenza han las contractivas gì lieu il december 1977 en ina situaziun precara. Ils 22 da december 1978 ha la junta plinavant cumenzà l’operaziun Soberiana per occupar militarmain las inslas situadas al Kap Hoorn ed invader il Chile. Quest’acziun han ins dentant interrut suenter paucas uras.
L’onn 1979 ha la nova regenza conservativa britannica elegì Nicholas Ridley sco negoziader. Suenter in viadi sin las inslas ha el proponì da surdar la suveranitad a l’Argentinia, dentant da dar a fittanza las inslas als abitants per in temp nundeterminà tenor il model da Hongkong. Ni ils abitants da las inslas ni il parlament n’han dentant dà il consentiment a sia proposta. Il settember 1981 è Ridley vegnì remplazzà tras Richard Luce. Ins aveva dentant gia planisà negoziaziuns cun l’Argentinia per il december 1981, uschia che Luce n’è betg vegnì da far propostas constructivas.

L’onn 1981 ha il militar argentin gudagnà a moda sanguinusa cunter ils guerrigliers. L’economia staatala era dentant ruinada: l’inflaziun muntava a 140 %. Il december 1981 ha general Leopoldo Galtieri stgatschà il schef da la junta Viola e surpiglià la pussanza. Sin giavisch da l’Argentinia han ins sinaquai spustà las contractivas. Il "Foreign Office" britannic ha vis en quest gudogn da temp ina schanza.
Cun ina sperta victoria patriotica en la dumonda da las Malvinas vuleva Galtieri far taschair la critica publica davart la situaziun economica e davart dumondas dals dretgs umans. Sco stgisa ha el prendì il fatg ch’il davos guvernatur argentin era vegnì assassinà avant 150 onns. En las Naziuns unidas han ins fatg pressiun cun far allusiun a moda subtila ad in’invasiun, ma ils Brits han ignorà questa smanatscha. Ils Argentins han interpretà la tenuta dals Brits sco retratga e pensavan che quels vegnian a surlaschar las inslas senza cumbatter. Ina conferma da lur idea han ils Argentins cret da vesair en il fatg che la davosa unitad da la "Royal Navy", la "HMS Endurance", è sa retratga il 1981. En pli ha il "British Nationality Bill" dal medem onn restrenschì la naziunalitad britannica d’ina gronda part dals abitants da las Inslas dal Falkland. Sia nov’amicizia tar l’USA ha rinforzà la persvasiun da Galtieri che la Gronda Britannia na possia betg manar ina guerra en l’Atlantic dal Sid senza sustegn da l’USA. Tenor plan dal schef da la marina argentina, Jorge Anaya, è vegnì decis da recuperar las Inslas dal Falkland/Malvinas entaifer in onn. Anaya veseva er la schanza d’etablir ina basa militara sin las Malvinas ch’il Chile n’avess betg pudì cuntanscher. Quai avess purschì a l’Argentinia in avantatg en il conflict latent cun ses stadi vischin.

L’aviatica militara argentina ("Fuerza Aérea Argentina", curt FAA) disponiva d’ina gronda part eroplans ed armas modernas, tranter quels aviuns da chatscha "Mirage III", bumbardaders da chatscha "Mirage 5" e bumbardaders da chatscha pli vegls, ma anc adina fitg ferms dal tip "Douglas A4". Ultra da quai disponiva ella d’eroplans per cumbat terrester "FMA-IA-58". Quels eran vegnids sviluppads en l’Argentinia e pudevan partir da curtas plazzas d’aviatica improvisadas. Quai era oravant tut impurtant per l’adiever sin las Inslas dal Falkland, perquai che mo in dals champs d’aviaziun era betunà. Plinavant aveva la FAA anc vegls bumbardaders dal tip "English-Electric-Canberra".

L’aviatica militara argentina era dentant preparada surtut per ina guerra cunter il Chile u ils guerilleros e cunquai plitost per cumbatter objects terresters sin curtas distanzas che bastiments sin lungas distanzas. Perquai disponiva l’Argentinia per la FAA e la marina mo da dus "Lockheed C-130" ch’ins aveva modifitgà ad eroplans per tancar. Las "Mirage" na pudev’ins betg tancar en l’aria. En pli disponiva la FAA mo d’eroplans d’exploraziun insuffizients e da veglias rachetas aria-aria. Las rachetas aria-bastiment da quel temp supermodernas dal tip "Exocet", ch’avessan pudì esser in privel serius per la flotta britannica, eran bain empustadas en Frantscha. A l’entschatta da la guerra stevan dentant, tenor indicaziuns argentinas, mo quatter a disposiziun. 

Sper questas forzas armadas da l’aviatica militara aveva l’Argentinia anc tschintg "Dassault Super Etendards" da l’aviatica marina ch’ins pudeva tancar en l’aria. Ins aveva empustà 14 eroplans, ma fin l’entschatta da la guerra eran mo tschintg furnids. Pervia d’in embargo stueva in da quels star per terra e servir sco magasin da tocs da reserva.

Las forzas armadas marinas consistivan d’ina gruppa da cumbat da portaviuns, d’ina gruppa da cumbat da bastiments cruschaders, d’ina gruppa da cumbat da corvettas e da dus sutmarins. 

La gruppa da cumbat da portaviuns ("Grupo de Tareas 79.1") cumpigliava il portaviuns vegl "ARA Veintecinco de Mayo" cun ina squadriglia da "Skyhawks", dus destruiders moderns britannics ("ARA Santisima Trinidad" ed "ARA Hércules") sco escorta da protecziun ed il provedider da flotta "ARA Punta Médanos".
La gruppa da cumbat da bastiments cruschaders ("Grupo de Tareas 79.3") consistiva dal bastiment cruschader "ARA General Belgrano" cun escorta da protecziun. La "Belgrano", ch’era vegnida messa en servetsch l’onn 1938 sco "USS Phoenix" e surpigliada pli tard dals Argentins, disponiva da 15 chanuns da 155 mm e d’otg chanuns da 127 mm. L’escorta da protecziun cumpigliava ils dus destruiders "ARA Hipólito Bouchard" ed "ARA Piedra Buena" dal temp da la Segunda Guerra mundiala. A la gruppa da cumbat appartegneva ultra da quai l’"ARA Punta Delgada". 

La gruppa da cumbat da corvettas ("Grupo de Tareas 79.4") consistiva da trais corvettas modernas franzosas "D’Estienne d’Orves" cun rachettas "Exocet": "ARA Drummond", "ARA Granville" ed "ARA Guerrico".

La flotta da sutmarins argentina cumpigliava dus sutmarins da la Segunda Guerra mundiala e dus sutmarins da riva moderns construids en la Republica Federala Tudestga da la classa da sutmarins 209. S-22 "Santiago del Estero" vegniva duvrà sco furnitur da tocs da reserva per S-21 "Santa Fe" e S-31 "Salta" n’era betg anc pront per il cumbat. La S-32 "San Luis" perencunter è stada fitg problematica per la "Royal Navy". 

La "Royal Navy" n’era betg preparada d’esser la forza principala d’ina tala operaziun maritima en ina regiun uschè lontana. Ella era plitost concepida per cumbatter en ina terza guerra mundiala entaifer la structura da la NATO. En uschia in cas fissi stà ses pensums principal da segirar las vias da colliaziun transatlanticas (oravant tut la largia tranter la Grönlanda, l’Islanda e la Gronda Britannia) cunter la flotta dal nord sovietica. Perquai eran ins sa concentrà sin la defensiun da sutmarins. Tenor stimaziuns dal vest fiss il privel d’attatgas simultanas or da l’aria stà pitschen, uschia ch’ils bastiments britannics disponivan mo d’abilitads limitadas da defensiun cunter aviuns. Consequentamain han ins prendì ord servetsch a la fin dals onns 1970 per motivs da custs ils portaviuns gronds "HMS Eagle" e "HMS Ark Royal" ed ils eroplans correspundents dal tip "Blackburn Buccaneer". Sin fundament dals auts custs ha la regenza britannica desistì da reveder l’"Ark Royal", da la quala ins aveva anc augmentà il 1972 la valita da cumbat. Era l’eliminaziun dals portaviuns pitschens era gia decidida. La "HMS Bulwark" è vegnida messa l’onn 1980 ord funcziun ed era l’onn 1982 gia en in stadi memia nausch per la reactivar spertamain, la "HMS Hermes" dueva suandar quel onn. Sustegn da l’aria dueva vegnir en cas da guerra u da basas sin terra u da portaviuns americans. Cun l’Australia eran ins sa cunvegnì da vender la "HMS Invincible" ch’era relativamain nova. En connex cun rinforzar las rachettas dals sutmarins han ins plinavant reducì las forzas sur l’aua. La "Royal Air Force" era sin il precint da metter ord servetsch l’"Avro Vulcan" en favur dal "Panavia Tornado" che vegniva introducì plaun a plaun. Tar las forzas terrestras aveva la modernisaziun da la "British Army of the Rhine" prioritad. Il matg 1981 aveva il minister da la defensiun John Nott edì in cudesch alv cun maximas drasticas da restructuraziun. 

Il plan d’invasiun è vegnì elavurà d’admiral Jorge Anaya, il cumandant passiunà anti-britannic da la marina argentina. Suenter ch’ulteriurs discurs eran ids da l’aua giu il schaner 1982 han ins finì il plan d’attatga; l’invasiun dueva cumenzar l’avrigl. Avant l’attatga hai dà in’‹invasiun› sin in’insla situada en il sid da la Georgia dal Sid (1300 kilometers en il sidost da la Inslas dal Falkland). Ques’acziun militara è vegnida realisada ils 19 da mars 1982 tras ina gruppa da civilists argentins. Ins ha cumandà ils 20 da mars 1982 als bastiments da patruglia da l’Antarctica "HMS Endurance" da la "Royal Navy" da manar davent da l’insla ils civilists. Ils 23 da mars è vegnida l’ordra da Londra da fermar a Grytviken e spetgar sin ulteriuras ordras. Skipper Mills è sgulà cun sergent major Peter Leach en in helicopter dal tip "Wasp" ina runda d’exploraziun sur Leith ed ha vis ch’il bastiment argentin "Bahia Paraiso" stizzava fieu. Il "Foreign Office" ed il Ministeri da defaisa dal Reginavel Unì a Londra han perencunter scumandà in’‹acziun da pulizia› da vart da la "HMS Endurance" ed han dà l’ordra da patrugliar. Ils 27 da mars ha la "Bahia Paraiso" bandunà Leith, ha dentant medemamain patruglià parallel tar la "HMS Endurance". La saira dals 31 da mars ha Londra fatg a savair la "HMS Endurance" ch’ina invasiun da las Inslas dal Falkland stettia avant porta e dà l’ordra al bastiment da turnar a Port Stanley. 

Il prim d’avrigl a las 15.30 uras ha il guvernatur da las Inslas dal Falkland, Rex Hunt, retschavì la novitad da Londra ch’ina invasiun argentina stettia curt avant porta. Sinaquai ha el laschà prender mesiras da defaisa ils 86 marines che stevan sut il commando da maior Mike Norman. Per impedir in atterrament cun eroplans han ins parcà autos sin las pistas da partenza dal champ d’aviaziun da Port Stanley. Per lung da tschancuns da la riva ch’eran adattads per ina sbartgada han ins mess fildarom cun spinas. Il cutter "Forrest" sut Jack Sollis è vegnì tramess a tschertgar cun radar navs da sbartgar argentinas. L’autra damaun vers las 05.15 uras han ins vis las emprimas. Gia a las 04.30 uras èn 120 schuldads da l’unitad speziala argentina "Buzo Tactico" sa tschentads cun helicopters en il vest da Port Stanley al Mullet Creek. Ina part da l’unitad ha attatgà ils quartiers dals "Royal Marines" cun la speranza da surprender quels en sien, entant ch’ina autra part ha attatgà il bajetg dal guvernatur. Quel è vegnì defais da 31 "Royal Marines", d’indesch commembers da l’equipa da la "HMS Endurance" e d’in ex-marine. Tar il cumbat èn trais schuldas argentins vegnids mazzads e trais ulteriurs èn vegnids fatgs praschuniers. A las 06.30 uras èn las forzas armadas principalas argentinas sa tschentadas en il Yorke Bay, damanaivel dal champ d’aviaziun, cun chars armads da transport "AAV7 Amtrac". In dals tancs han ins pudì sajettar giu. Ina da las navs da sbartgar è vegnida sfundrada cun in’arma cunter tancs dal tip "FFV Carl Gustaf", cura ch’ella ha empruvà d’entrar en il port da Port Stanley. Enturn las 08.30 uras ha il guvernatur contractà davart ina capitulaziun essend evident ch’i na fascheva betg pli senn da cumbatter ils Argentins ch’avevan uss armas grevas. Tar il cumbat èn tschintg schuldads argentins vegnids mazzads e set blessads, entant ch’ils Brits n’han gì naginas sperditas. Ils "Royal Marines", il guvernatur e tut ils auters abitants che vulevan èn vegnids transportads en bartga en Gronda Britannia. 

Udind quellas novas han fullas da pievel inundà a Buenos Aires la plazza avant il palaz dal president, la Plaza de Mayo, cun bandieras. A Londra era la regenza schoccada da quel ‹venderdi nair›. 

Ils Brits han spert pudì organisar ina pressiun diplomatica cunter l’Argentinia. Entant che la gronda part da la glieud en Gronda Britannia sustegneva in’emprova da reconquistar las inslas, era l’opiniun internaziunala fermamain dividida. Ils Argentins argumentavan che la Gronda Britannia saja ina pussanza coloniala ch’emprovia da reconquistar ina colonia d’ina pussanza locala. Ils Brits han dentant gudagnà il gieu da diplomazia cun renviar al princip da l’autodecisiun da las Naziuns unidas e cun sa mussar pronts per in cumpromiss. Il secretari general da lez temp, Javier Pérez de Cuéllar, ha ditg ch’el saja surstà dal cumpromiss fatg amogna dal Reginavel Unì. Ma l’Argentinia ha refusà quel e giustifitgà sias pretensiuns da possess cun eveniments d’avant la fundaziun da l’ONU l’onn 1945. Blers commembers da l’ONU eran conscients che lur agens cunfins na sajan betg pli segirs, sche dretgs talmain vegls vegnissan puspè activads. Uschia ha l’ONU approvà ils 3 d’avrigl ina resoluziun che pretendeva che las truppas argentinas sa retirian da las inslas e chalian cun las ostilitads. Ils 10 d’avrigl ha la Cuminanza europeica d’economia approvà sancziuns da commerzi cunter l’Argentinia. 

Per ils Stadis Unids da l’America era la guerra in dilemma tut spezial. Per l’ina n’avevan ins –­ amez la Guerra fraida – betg previs ina guerra tranter dus stadis dal vest. Per l’autra era l’USA alliada cun omadus stadis ed omadus spetgavan sustegn. L’Argentinia ed ils blers stadis latinamericans vesevan la dumonda dal possess da las inslas sco conflict colonial e spetgavan dals Stadis Unids ch’els ageschian tenor la doctrina da Monroe ed impedeschian ina ‹recolonialisaziun›. La Gronda Britannia perencunter spetgava da ses allià politic e militar il pli impurtant medemamain sustegn da defender las inslas ch’ins considerava sco territori britannic legitim. Betg sustegnair la Gronda Britannia ni schizunt impedir ella activamain fiss stà catastrofal per la posiziun da l’USA entaifer la NATO. Ins avess numnadamain dubità davart il sustegn da l’USA era entaifer la lia da la NATO. Bain n’appartegnevan las Inslas dal Falkland betg al contract da l’Atlantic dal Nord, da l’autra vart era in commember da la NATO vegnì attatgà directamain. 

Ils Stadis Unids han perquai empruvà da cuntanscher ina schliaziun diplomatica e d’evitar ina guerra tranter lur alliads. Il parairi da president Ronald Reagan ch’el na possia betg chapir, daco che dus alliads sa scognian ‹per insaquants grips da glatsch› è daventà famus. Il minister per l’exteriur Alexander Haig ha manà dals 8 fin als 30 d’avrigl ina missiun da diplomazia da ‹shuttle›, avant che Reagan ha la finala declerà da sustegnair la Gronda Britannia ed ha mess en moviment sancziuns cunter l’Argentinia. Quai era stà intschert a l’entschatta ed è, sco quai ch’i vegn pretais, la finala stà il resultat da l’insistenza dal minister da defensiun da l’USA Caspar Weinberger. Quel duai avair proponì al president da sustegnair il Reginavel Unì. Oramai n’eri betg pli pussaivel per l’USA da betg sa maschadar en, perquai ch’ils Brits duvravan lur insla Ascension en l’Atlantic sco basa logistica. Quella avevan els dentant dà en locaziun als Stadis Unids. L’USA han plinavant furnì rachettas per la defensiun da l’aria (plitost veglias) e duajan, sco quai che Weinberger ha pretais pli tard, avair dà en locaziun in portaviuns (quai percunter è vegnì dementì tant da l’USA sco da la Gronda Britannia). Ultra da quai han ils Stadis Unids sustegnì ils Brits cun servetschs da novitads (decifrar la telecommunicaziun da las forzas armadas argentinas, exploraziun da satellit ed agid da communicaziun). A medem temp han ins furnì a las forzas armadas britannicas muniziun da partenaris d’allianza e dà liber magasins ch’eran previs per la defensiun da l’Europa Centrala. 

Ils Brits planisavan da sa fidar d’ina truppa d’elita da la marina. Quella consistiva da pliras parts: 

Tant Clapp sco Woodward eran suttamess directamain al schefcumandant en Gronda Britannia, admiral Sir John Fieldhouse, ch’era il cumandant global da l’operaziun. Ils 5 d’avrigl 1982 è l’emprima furmaziun da flotta partida da ports britannics en direcziun da l’Atlantic dal Sid. 

Per tegnair davent dal territori da cumbat bastiments neutrals durant la guerra ha il Reginavel Unì declerà in territori da 360 kilometers (200 miglias marinas) enturn las Inslas dal Falkland sco ‹zona d’exclusiun da guerra› avant che cumenzar las operaziuns. Perquai ch’i na deva betg plans per reconquistar las Inslas dal Falkland, han ins adattà ils plans britannics per in’invasiun sovietica en Norvegia e la sbartgada sequenta da truppas britannicas per las Inslas dal Falkland. Il bastiment da passagiers renumà "Queen Elizabeth 2" è vegnì requirì sper auters bastiments e mess en funcziun sco transportader da truppas svelt. 

Mez avrigl avevan ils Brits rimnà ina gronda forza armada da l’aria sin l’insla Ascension, inclusiv in dumber considerabel d’eroplans da tancar ed aviuns da chatscha dal tip "F-4 Phantom" per proteger quels. La taskforce principala da la marina è partida da la Gronda Britannia vers sid, entant ch’ina pitschna forza armada è sa separada dad ella per conquistar la Georgia dal Sid. 

Ils Argentins avevan duas staziuns militaras sin la Georgia dal Sid, ina a Leith ed ina a Grytviken. Els na sa muventavan strusch ordaifer quellas staziuns, perquai han dus collavuraturs dal "British Antarctic Survey" (BAS) e dus collavuraturs da l’"Independent Television" (ITV) pudì star sin l’insla senza vegnir vis. La "HMS Endurance" observava ils Argentins or d’ina distanza da var 60 miglias marinas, zuppada tranter culms da glatsch, ed aveva er contact cun ils collavuraturs dal BAS e da l’ITV.

La forza armada per la Georgia dal Sid che dueva realisar l’"Operation Paraquet" consistiva dal destruider "HMS Antrim" e da la fregatta HMS Plymouth cun truppas dal "Special Air Service" (SAS). Plinavant dal "Special Boat Service" (SBS) e d’ina cumpagnia dals "Royal Marines" sin il bastiment auxiliar "RFA Tidespring". Ils 19 d’avrigl ha la "HMS Conqueror", in sutmarin da la classa da "Churchill", explorà la costa dal nord da la Georgia dal Sid. Ils 20 d’avrigl ha in eroplan d’exploraziun dal tip "Handley Page Victor", ch’era partì sin l’insla Ascension, sursgulà l’insla e cartografà quella cun in radar. Ins n’ha betg vis bastiments argentins en la vischinanza da l’insla.

Avant l’invasiun planisada dals "Royal Marines" èn las emprimas truppas d’exploraziun da la SAS e da la SBS idas a la riva. Pervia da trid’aura n’han ellas betg pudì cuntanscher il punct d’observaziun planisà ed han stuì star sur notg sin in glatscher. Perquai ch’igl ha dà l’auter di in stemprà, han ils schuldads dal SAS dumandà per agid. Empruvond da transportar davent els, èn dus helicopters crudads giu tras "whiteouts" (fenomen meteorologic che fa svanir il cunfin visibel tranter tschiel e terra). In’ulteriura emprova è dentant reussida.

Ils 23 d’avrigl hai dà in alarm da sutmarins tar ils Brits e l’operaziun è vegnida interrutta; la "RFA Tidespring" è sa vulvida vers l’auta mar per evitar in’entupada. Ils 24 è la furmaziun britannica sa gruppada da nov ed ha empruvà d’attatgar il sutmarin argentin, l’"ARA Santa Fe" (l’anteriur "USS Catfish" (SS-339) da la classa americana "Balao"). Ils 25 è il sutmarin vegnì localisà e donnegià talmain cun helicopters, mitraglias e rachettas anti-bastiment dal tip "AS.12" ch’el ha stuì sa retrair a la costa da la Georgia dal Sid senza pudair sfunsar. Là l’han ils Argentins bandunà. L’equipa ha capitulà davant las forzas britannicas.

Ils Brits han decidì d’attatgar uss spertamain. Perquai che la "RFA Tidespring" era anc lunsch davent cun la gronda part dals schuldads, han ins mess ensemen trais teams improvisads cun totalmain 72 schuldads. Quels èn sa tschentads cun helicopters sin l’insla. Tar Grytviken han ils schuldas prendì posiziun e la "HMS Plymouth" e la "HMS Antrim" han sajettà 235 culps en il conturn dal vitg per demonstrar als Argentins lur forza da fieu. Sinaquai han quels capitulà. Il proxim di han era ils schuldads argentins che sa chattavan sper Leith capitulà.

Quai han ils Brits communitgà l’auter di uffizialmain. La primministra Margaret Thatcher ha purtà la nova en las medias ed ha pretais: «Rejoice, rejoice!» («As legrai, as legrai!»).
Il minister da defensiun da lez temp, Sir John Nott, ha inditgà pli tard che la reconquista da la Georgia dal Sid haja surtut duì emplenir las novitads ed augmentar la morala.

Il prim da matg ha l’operaziun cunter las Inslas dal Falkland cumenzà. L’emprima operaziun è stada l’attatga "Black Buck 1" che la RAF ha manà davent da l’insla Ascension cun in bumbardader tal tip "Avro 698 Vulcan" sin la plazza aviatica da Port Stanley. Il "Vulcan" era concepì per missiuns a distanza media en l’Europa. Perquai na tanscheva sia capacitad da tanc betg per in sgol direct. Il viadi d’ir e turnar da 13 000 kilometers pretendeva da tancar pliras giadas en l’aria. Ils eroplans da tancar da la "Royal Air Force" eran bumbardaders modifitgads dal tip "Victor". Perquai ch’ins na pudeva betg chargiar avunda carburant, stuevan ins proceder a moda fitg cumplitgada: Per sgular in "Vulcan" cun 21 bumbas a l’arrivada èn dus bumbardaders dal tip "Vulcan" ed endisch eroplans da tancar partids, da quels in bumbardader e dus eroplans da tancar sco reserva. Ils eroplans da tancar han tancà in suenter l’auter ils bumbardaders respectivamain ils auters eroplans da tancar ed èn lura turnads enavos. Il davos eroplan da tancar ha tancà anc ina giada il "Vulcan" avant che quel attatgia ed è sez anc vegnì tancà ina giada sin via enavos d’in eroplan da tancar che sgulava encunter ad el. Trais ulteriurs eroplans da tancar (in exploratur da lunga distanza dal tip "Nimrod" e trais ulteriurs eroplans da tancar) èn sgulads encunter al "Vulcan", cura che quel è turnà enavos da l’attatga. Cun quell’enorma lavur logistica han ins tutgà tar l’emprima attatga mo cun ina bumba la pista da la plazza aviatica da Port Stanley. Las autras bumbas han dentant fatg per part donns ad autras parts impurtantas da la plazza aviatica. Uschia ha quella attatga gì in success tactic magari limità, pli impurtant è stà l’effect politic e psicologic. 

Mo paucas minutas suenter l’operaziun "Black Buck" han nov "Sea Harriers" fatg in’attatga da la "Hermes" cun bittar bumbas cun granatas sin Port Stanley e la plazza aviatica pitschna da pastg da Goose Green. Omaduas attatgas han destruì eroplans sin terra e donnegià minimalmain l’infrastructura da la plazza aviatica. Supplementarmain han trais bastiments da guerra sajettà sin il champ aviatic da Port Stanley. Entant aveva l’aviatica militara argentina gia cumenzà cun in’atgna attatga, manegiond che sbartgadas britannicas sajan en cursa u da spetgar mintga mument.

La "Grupo 6" ha attatgà senza atgnas sperditas las forzas armadas marinas britannicas. Dus eroplans d’autras furmaziuns èn vegnids sajettads giu da "Sea Harriers" ch’operavan da la "Invincible". Igl ha dà in cumbat aviatic tranter "Harriers" e chatschaders "Mirage" da la "Grupo 8". Omaduas varts na vulevan l’emprim betg entrar en in cumbat sin l’autezza optimala da l’inimi. La finala èn duas "Mirages" idas pli a bass per attatgar. Ina è vegnida sajettada giu, il pilot da l’autra vuleva la finala sa tschentar a Port Stanley pervia da mancanza da carburant. Là è l’eroplan vegnì sajetta giu da las atgnas truppas.
L’attatga or da l’aria ed ils resultats dals cumbats aviatics han gì effects strategics. Il cumond superiur argentin pensava che l’entira costa argentina dal continent saja periclitada d’attatgas britannicas. Perquai han ins transferì la "Grupo 8" – la suletta gruppa da l’aviatica militara argentina ch’aveva aviuns da chatscha – pli lunsch en il nord. Uschia pudev’ins era anc cuntanscher la regiun da Buenos Aires. Il temp da servetsch che steva a disposiziun per ils eroplans sur las Inslas dal Falkland è anc sa sminuì ina giada considerablamain tras il sgol d’arriv pli lung. Las "Mirages" eran evidentamain inferiuras als "Harriers", surtut tras lur rachettas aria-aria insuffizientas. Quai ha manà al fatg che l’Argentinia aveva gia pers a l’entschatta da la guerra il domini d’aria sur las Inslas dal Falkland.

Ils 2 da matg è il bastiment cruschader lev "ARA General Belgrano" ch’era tecnicamain antiquà e derivava anc dal temp d’avant la Segunda Guerra mundiala (ma ch’era entant vegnì modernisà) vegnì sfundrà ordaifer la zona d’exclusiun. L’ironia è stà ch’il sutmarin d’atom "HMS Conqueror (S48)" l’ha sfunsà cun torpedos vegls da la Segunda Guerra mundiala. Perquai che la "Belgrano" ha gia stuì vegnir dada si suenter 20 minutas ed ils destruiders d’accumpagnament da la Belgrano èn l’emprim sparids e pir turnads pli tard per salvar ils naufragiads, ha la sfundrada custà la vita a 323 persunas. Questa sperdita ha direntà la tenuta da la regenza argentina e fatg ch’ina schliaziun cun tractativas è stada nunpussaivla. La sperdita da la "Belgrano" è daventada ina ‹cause célèbre› per adversaris da la guerra che proclamavan ch’il bastiment sa muventava da quel temp davent da las Inslas dal Falkland. Ins ha rinfatschà a la regenza britannica ch’ella haja sfundrà la "Belgrano" aposta per far ir da l’aua giu in’emprova d’intermediaziun da vart da l’USA. Tenor indicaziuns britannicas era il bastiment bain antiquà, dentant vegnì armà tar la modernisaziun tranter auter cun indriz da radar ollandais e rachettas "Exocet" che furmavan in grond privel per ils bastiments britannics. La gasetta da boulevard britannica "The Sun" ha sinaquai scrit sia renumada lingia grassa "Gotcha" (‹tschiffà›) ch’ins ha dentant relativà suenter ch’igl è stà cler, quants umans ch’eran vegnids per la vita. La marina argentina ha retratg suenter l’incident tut ses bastiments ed era il portaviuns argentin che fiss stà la mira da la "Conqueror" è restà en il port. Per attatgar ils bastiments britannics èn ils Argentins be pli sa fidads d’eroplans da guerra. Era il provediment da l’insla funcziunava be pli cun aviuns da transport dal tip "C-130 Hercules" che sa tschentavan la notg.

Dus dis suenter la sfundrada da la "Belgrano" han ils Brits pers ils 4 da matg in destruider dal tip 42, la "HMS Sheffield", suenter ch’il culp d’ina rachetta "Exocet" aveva dà fieu a la nav. Igl ha dà 20 morts. Suenter che dus bastiments èn vegnids chattads da l’aviatica militara da la marina argentina (COAN), èn dus "COAN Super Étendards" partids ch’eran armads cun mintgamai in’"Exocet". Suenter esser vegnids tancads tras in "C-130 Hercules" curt suenter la partenza, èn els sgulads bass, èn s’auzads per mesirar cun radar ed han sajettà las rachettas da 30 fin 50 kilometers distanza. Ina ha sbaglià la "HMS Yarmouth", l’autra ha tutgà la "Sheffield". Il chau da l’"Exocet" n’è betg detunà, ma il rest dal carburant ha dà fieu al bastiment. Intginas uras pli tard han ins dà si il bastiment ch’è sfundrà suenter sis dis. Entant han ins tratg enavos ils auters destruiders da lur posiziun malsegira. Il militar britannic fiss stà exponì senza protecziun ad in’attatga.

Suenter l’incident hai dà plans per in’acziun da commando dal SAS cunter l’unitad FAA ch’era equipada cun rachettas "Exocet". Schuldads dal SAS duevan tenor ils emprims plans schizunt sa tschentar cun eroplans da transport "C-130" sin il champ d’aviaziun, destruir las rachettas ed ils eroplans e suenter mazzar ils pilots. Pli tard han ins midà il plan. Ils schuldads duevan vegnir transportads cun in sutmarin a la riva e fugir suenter l’acziun a Chile. Ins n’ha dentant betg realisà il plan suenter ch’in helicopter che dueva metter giu in team d’exploraturs è vegnì scuvert ed è sgulà sinaquai a Chile.

Il fatg ch’ils Argentins avevan material da guerra franzos era ina gronda chargia per ils Brits, perquai ch’ils Franzos eran gia lura stretgamain alliads cun ils Brits. Era la Frantscha era en in dilemma, perquai ch’ella veseva co che l’agen material da guerra fascheva gronds donns ad in dals alliads ils pli stretgs. In’acziun da commando argentina (pseudonim "Operation Algeciras") cunter bastiments da guerra britannics a Gibraltar ha la polizia spagnola pudì evitar.

Als Brits n’èsi betg reussì da segirar il suramaun en l’aria, quai che fiss stà da muntada essenziala per ina sbartgada amfibica. Quai vegniva surtut engrevgià dal fatg ch’ils portaviuns britannics stuevan vegnir staziunads ordaifer il champ d’acziun da las rachettas "Exocet". Ils 14 da matg ha il SAS fatg a Pebble Island in’acziun da commando, tar la quala ins ha destruì numerus helicopters ed indesch eroplans. Las truppas dal SAS eran sa tschentadas cun bartgas plegablas; cun quai n’avevan las truppas argentinas betg quintà. La destrucziun dals helicopters restrenscheva la libertad da sa mover dals Argentins ch’avevan staziunà lur truppas en l’intern da las inslas. En il cas d’ina sbartgada vulevan els transportar las truppas cun helicopters als lieus da la sbartgada.

La spertadad da las acziuns è vegnida augmentada cuntinuadamain en il decurs da la segunda mesadad dal matg. Las emprovas da l’ONU d’intermediar e far pasch han ils Brits refusà. Els pensavan tranter auter ch’i na fiss betg pussaivel da realisar la campagna sche quella vegniss retardada – il motiv eran ils stemprads smanatschants en l’Atlantic dal Sid. 

Ils 21 da matg han ins cumenzà la reconquista cun debartgar al Port San Carlos situà a la costa dal nord dal Falkland da l’Ost. Avant la sbartgada han commandos dal SBS destruì in post d’observaziun dals Argentins. Diesch Argentins èn vegnids mazzads e sis arrestads. La marina ed il SAS han fatg attatgas da distracziun cunter Port Stanley e Darwin/Goose Green. A las 4.40 uras temp local èn las emprimas truppas debartgadas cun navs a Fanning Head. En ina staziun bandunada da pestga da balenas han ins endrizzà in lazaret champester ch’è restà staziunà là per il rest da la guerra. Cun l’alva han ins mess en posiziun chanuns da 105 mm e sistems da defensiun cunter aviuns dal tip "Rapier". La construcziun dals sistems "Rapier" ha dentant durà pli ditg che planisà, uschia che quels n’eran betg anc en funcziun tar l’emprima cunterattatga dals Argentins. Da la vart britannica hai dà problems cun la coordinaziun. Cura che la sbartgada d’unitads che duevan liberar il vitg Port San Carlos da truppas argentinas è sa retardada, n’eran ils helicopters britannics che vegnivan per sustegnair betg infurmads. Igl è reussì als Argentins da sajettar giu dus helicopters "Aérospatiale SA 341/342 Gazelle" e da donnegiar in ulteriur grevamain. Trais commembers d’equipa èn morts. Ils schuldads argentins han pudì sa retrair en las muntognas, danunder ch’els èn vegnids transportads cun helicopters a Port Stanley.

Sin quai ha la FAA attatgà a las 10.30 uras ils bastiments en il Falklandsund. Las attatgas eran l’emprim nuncoordinadas ed han manà a paucs donns ed intgins blessads sin la vart dals Brits. Sco cuntramesira èsi reussì a quels da sajettar giu quatter aviuns argentins. Il suentermezdi hai dà ina nov’attatga, tar la quala la "HMS Argonaut" è vegnida donnegiada (trais morts). Ils Argentins han dentant pers in dals sis "A4 Skyhawks". La fregatta "HMS Ardent" che sa chattava en il sid dal golf è anc vegnida bumbardada pli ferm ed ha retschet set culps (22 morts). L’"Ardent" è vegnida dada si en consequenza da quai ed è sfunsada il proxim di. Ils pilots da la FAA e da la marina argentina cumbattevan violentamain e faschevan frunt a las atgnas malas coordinaziuns ed a l’armament pli ferm dals Brits. Uschia sgulavan els attatgas sut l’autezza da las pitgas dals bastiments britannics cun manevras giagliardas, quai ch’aveva dentant savens per consequenza che las bumbas na vegnivan betg d’explodir suenter la curta crudada.

A la fin dal "D-Day" eran bunamain tut las fregattas ch’avevan prendì part a l’operaziun da sbartgada donnegiadas tras attatgas or da l’aria. Tuttina eri reussì da metter a riva 3000 schuldads e 1000 tonnas material e da segirar il chau da la punt. Ils Argentins han pers tut en tut 13 eroplans.

Ils 23 da matg è il "HMS Antelope" medemamain sfunsà suenter esser vegnì tutgà d’ina bumba. Quai ha mussà ch’ils bastiments britannics na pudevan betg sa defender cunter attatgas or da l’aria a curta distanza. 

Ils 25 da matg è il bastiment da container "Atlantic Conveyor" sfundrà suenter in culp d’ina rachetta "Exocet". Il bastiment aveva chargià helicopters, material per construir pistas da partenza e d’atterrament sco era tendas. Il medem di è il destruider "HMS Coventry" vegnì sfundrà tras bumbas, quai ch’ha custà la vita a 19 mariners. Tar quest’attatga è plinavant la fregatta "HMS Broadsword" vegnida donnegiada grevamain. Ils Argentins han pers tar quellas attatgas 21 aviuns. 

Ils Brits planisavan da conquistar ils 28 da matg Darwin e Goose Green, il segund grond lieu sin las Inslas dal Falkland. L’attatga sin Goose Green dueva surtut rinforzar la morala da las truppas britannicas ch’eran fin là zuppadas en la champagna. Ils schuldads dal "2 Para" duevan exequir l’attatga, sustegnids d’ina battaria cun chanuns da 105 mm e da la "HMS Arrow" cun chanuns da 4,5 zoll. Perquai ch’ins aveva pers ils helicopters cun l’"Atlantic Conveyor", han ils schuldads stuì transportar il material a pe, damai che la via n’era betg adattada per vehichels. Tras in sbagl da la BBC han ins annunzià l’invasiun da Goose Green en il "BBC World Service" avant ch’ella ha insumma gì lieu. 

Ils Argentins eran pronts da defender il lieu energicamain, per l’ina perquai che la stretga da Darwin/Goose Green era tacticamain impurtanta e per l’autra perquai ch’il segund grond champ d’aviaziun da l’insla sa chattava qua. Ils Argentins avevan rinforzà ils 500 commembers da las forzas armadas da l’aria tras 950 umens dal Mount Kent. Suenter l’invasiun avevan els amplifitgà il champ d’aviaziun sper Goose Green per sustegnair il cumbat sin terra tras eroplans dal tip "Pucarás". Ultra da quai èn vegnidas erigidas bunas e fermas posiziuns da defaisa. Las truppas disponivan da trais chanuns da 105 mm e da trais chanuns da 35 mm per la defensiun cunter aviuns. La relaziun da schuldads muntava a trais ad in per ils Argentins.

Suenter che las unitads britannicas eran idas en posiziun, han ellas scuvrì trais posiziuns dals Argentins ed han pretendì sustegn or da l’aria dals "Harriers". In "Harrier" è vegnì sajetta giu tar quell’attatga, il pilot ha dentant survivì ed è vegnì salvà dus dis pli tard d’in helicopter britannic. Duas cumpagnias britannicas han attatgà, èn dentant fruntadas sin resistenza vehementa dals Argentins che sa chattavan en posiziuns bain segiradas e posiziunadas. Suenter ina greva battaglia han ils Brits gì il suramaun ed èn vegnids la saira fin a Goose Green. Là sa chattavan 114 civilists. Per quest motiv ha il cumandant britannic decidì ch’in cumbat saja memia privlus. El ha tramess dus praschuniers Argentins a Goose Green cun l’intimaziun da capitular. Il cumandant argentin ha acceptà quai suenter ch’el ha vis che sias unitads eran circumdadas – survalitond dentant lunschora il dumber dals schuldads britannics.

45 schuldads argentins èn morts, 1500 han ins mess en fermanza. Da vart britannica èn 17 schuldads morts, tranter els era il cumandant da battagliun Colonel Jones ch’aveva l’emprim manà l’attatga. 37 schuldads èn vegnids blessads. Jones è mort tar in’attatga persunala cunter ina posiziun da mitraglia ch’impediva temporarmain l’attatga dal battagliun e ch’aveva chaschunà grevas sperditas. Perquai ch’ins n’aveva betg a disposiziun ina reserva en il proxim conturn è il cumandant sa decidì d’attatgar la posiziun cun sia gruppa da stab. Ins ha undrà Jones postum cun la crusch da Victoria, la pli auta distincziun da la Gronda Britannia per curaschi en fatscha a l’inimi. 

Ils 31 da matg èn ulteriurs 5000 schuldads sbartgads en il golf da Berkley ed han pudì conquistar il Mount Kent senza grondas difficultads. Port Stanley è sinaquai stà circumdà. Las attatgas or da l’aria han cuntinuà ed han mazzà ils 8 da zercladur 33 "Welsh Guards" e 18 ulteriurs umens sin la "RFA Sir Galahad" e la "RFA Sir Tristram"; blers auters han gì grevas brischadas. Quests schuldads eran mo a bord, perquai che la sperdita dals helicopters sin l’"Atlantic Conveyor" ha gì per consequenza ch’ins als ha stuì transportar sin l’aua. Els na vulevan betg esser nunprotegids da la trid’aura sin la terra – damai ch’ins aveva medemamain pers las tendas. 

Ils 12 da zercladur 1982 è stà in ulteriur di da battaglias sanguinusas. Sin il Mount Longdon èn 23 schuldads britannics e 29 schuldads argentins morts. Ulteriuras 25 persunas èn vegnidas mazzadas tar la conquista dal Mount Tumbledown. 13 morts hai la finala dà, cura che la "HMS Glamorgan" è vegnida tutgada d’ina rachetta dal tip "Exocet" – sajettada d’in camiun. Quai ha puspè mussà, quant vulnerabels che bastiments èn cunter attatgas cun meds relativamain simpels.

Ils 14 da zercladur 1982 è la garnischun argentina a Port Stanley stada battida. Il cumandant, general da brigada Mario Menendez, ha declerà la capitulaziun, 9800 schuldads èn ids a Port Stanley en praschunia da guerra. Ils 20 da zercladur han ils Brits reconquistà las Inslas da Sandwich dal Sid è communitgà che las ostilitads sajan terminadas. Il conflict ha cuzzà 72 dis; 236 (tenor in’autra indicaziun 255) schuldads britannics e 649 (da quai 323 sin il bastiment cruschader "ARA General Belgrano") èn vegnids mazzads. Passa 11 000 schuldads argentins èn daventads praschuniers da guerra.

Durant la radunanza generala da l’ONU ils 3 d’october 1982 a New York City ha l’Argentinia insistì vinavant d’astgar posseder las Malvinas/Inslas dal Falkland. Ina resoluziun inoltrada il november 1982 ha pretendì che l’Argentinia e la Gronda Britannia contracteschian danovamain davart il status da las inslas. Per gronda dischillusiun dals Brits han er ils Stadis Unids sustegnì quest’idea.

Ils 19 d’october 1989 han las duas partidas da guerra declerà a Madrid la fin uffiziala dal conflict. Ma gia l’avrigl 1990 ha l’Argentinia declerà las Islas Malvinas sco part integrala da la nova provinza argentina Tierra dal Fuego. Il conflict resta pia nunschlià enfin il di dad oz. Gia ils 17 d’october 1982 aveva la Gronda Britannia staziunà ina nova squadriglia per survegliar l’aria ("Flight 1435") a Port Stanley. Quella sa cumponiva da quatter eroplans da cumbat dal tip "F-4 Phantom". Ils "Phantoms" han ins remplazzà l’onn 1992 cun "Tornados F.3" e lezs il 2009 cun aviuns dal tip "Eurofighter Typhoon". 

Militarmain è la Guerra dal Falkland stada impurtanta, perquai ch’ina da las paucas battaglias sin l’aua suenter la Segunda Guerra mundiala ha gì lieu en quella guerra. La Guerra dal Falkland ha illustrà, quant vulnerabels che bastiments èn sin l’auta mar, quai tant tras rachettas sco tras sutmarins. Suenter han ins construì bastiments da guerra munids cun dapli materials grevamain inflammabels e cun novs indrizs da stizzar fieu. Las rachettas "Exocet" èn vegnidas vendidas cun grond success en tut il mund. Ils bastiments britannics n’avevan nagin sistem da sa defender a curta distanza, tals sistems èn vegnids introducids u sviluppads da bunamain tut las forzas armadas da la mar en ils onns suenter la Guerra dal Falkland. Era per las forzas armadas ch’opereschan sin terra ha la guerra purtà numerusas experientschas. Oravant tut da vart britannica avev’ins utilisà cun success armas destinadas cunter chars armads per attatgar fortezzas da champ dals Argentins. 

Las relaziuns climaticas ordvart crivas e la tundra da las Inslas dal Falkland han mess sin dira emprova las forzas armadas d’omaduas varts. Tant da vart britannica sco da vart argentina èn unitads stadas en servetsch che n’avevan betg anc subì relaziuns climaticas cumparegliablas. Tras quai eran lur capacitad maximala e disponibilitad cleramain restrenschidas. Tar las unitads argentinas sa tractavi per gronda part d’obligads al servetsch militar da l’intern umid e chaud dal pajais. Perquai han las unitads britannicas che consistivan da schuldads da professiun dals paracrudaders e "Royal Marines" pudì gudagnar. Els avevan numnadamain gì bunas pussaivladads da scolaziun en Scozia ed en Norvegia ed avevan pudì rimnar là emprimas experientschas. Sa cumprovads eran plinavant chars armads levs da la gruppa d’exploraturs britannica per sustegnair l’infantaria.

L’emprima giada dapi la guerra d’enviern e las sequentas operaziuns da l’armada tudestga a partir da l’onn 1941 en Finlanda hai dà battaglias d’infantaria en la zona da clima subpolara. Sper las autas spertadads da vent en territori pauc cuvert furman la fradaglia e l’umiditad dal terren particularitads da quella zona da clima. Questa cumbinaziun ha tranter auter per consequenza che la protecziun da stivals da tgirom diminuescha. Uschia hai dà da vart britannica l’emprima giada dapi l’Emprima Guerra mundiala uschenumnads cas da ‹pe da foss› (marschira chaschunada tras l’umiditad). Per quest motiv han ins sviluppà stivals cun membrana da PTFE, era numnada "Gore-Tex", perquai ch’ins aveva uschiglio mo a disposiziun stivals da gumma. Quest nov material han ins er tratg a niz per sviluppar vestgadira cunter vent e bletschira che lascha passar la vapur.

Igl è sa mussà che la buis da standard britannica aveva ina prestaziun limitada sco autochargiader senza fieu cuntinuant. Per ils cumbats da notg han ins stuì amplifitgar in apparat d’observaziun a radis infracotschens, plinavant mancava in perspectiv da mira. En consequenza han ins remplazzà la buis tras il tip SA80.
Enconuschientschas han ins pudì gudagnar per la scolaziun e davart la psicologia d’in schuldà e sia prontadad da cumbatter entaifer ina pitschna cuminanza da cumbat tras coesiun. Differenzas en la scolaziun èn oravant tut sa mussadas tranter ils paracrudaders ed ils schuldads dals regiments da la garda. Dapi lura pretenda la scolaziun dals schuldads da la garda dapli, tant mentalmain sco fisicamain (tranter auter cun exercizis da descender cun la suga).

Bunas enconuschientschas hai dà per il servetsch da sanitad e l’agid a sasez ed als camarats. La fradaglia fa che las avainas sa tiran ensemen, i n’è perquai betg stà pussaivel per in schuldà senza experientscha e scolaziun da metter in cateter central. Perquai han ins mess ina cumpensaziun da volumen rectalmain tras in cateter flexibel da plastic. Ins ha fatg emprimas experientschas cun criogens che procuran per ina sfradentada natirala tar la tgira da blessads. Uschia han ins pudì sminuir la sperdita da sang ed il schoc fisic. A medem temp han ins stuì proteger ils schuldads ed en spezial ils blessads da hipotermia. Oravant tut da vart argentina era la vestgadira betg suffizienta per las cundiziuns meteorologicas. Malgrà questas experientschas sa fatschenta la scienza per part pir ozendi cun quest ‹emprim provediment› d’in blessà tras criogens per tegnair stabil quel fin ad ina tgira cumpletta en in ospital. 

Politicamain ha la guerra mussà ch’i po era dar durant la Guerra fraida conflicts militars, sch’i dat valitaziuns sbagliadas. La guerra ha gì d’omaduas varts motivs e consequenzas politicas a l’intern. Tant la junta militara argentina (ch’era sut gronda pressiun interna pervia da la greva crisa economica) sco la regenza conservativa a Londra (che suandava ina politica d’economia liberala monetara per transfurmar la societad) han nizzegià la guerra per lur finamiras da la politica interna.

Uschia è la guerra stada in stausch massiv per la popularitad da Margaret Thatcher ed ha giugà ina rolla tar sia reelecziun l’onn 1983, malgrà che plirs commembers da sia regenza èn sa retratgs, inclusiv Sir John Nott, l’anteriur minister da defaisa. La guerra ha gì indirectamain effects impurtants sin l’Argentinia, pertge che la terrada dal pajais ha sfurzà il regent Leopoldo Galtieri suenter demonstraziuns violentas da demissiunar. Galtieri è vegnì remplazzà da general Reynaldo Bignone. Ils 9 da december 1983 è il pajais turnà a la democrazia. 

A lunga vista ha il debachel terminà il fatg ch’il militar argentin è sa maschadà en la politica e l’ha discredità en la societad. A Comodoro Rivadavia, la sedia da la dretgira per il territori da guerra, èn 70 uffiziers e sutuffiziers vegnids accusads pervia da tractament inuman da schuldads durant la guerra. La terrada da l’Argentinia ha er terminà l’alternativa militara per schliar il conflict da Beagle ed ha manà al contract tranter il Chile e l’Argentinia da l’onn 1984.



custs da guerra: ca. 2,5 milliardas glivras britannicas

264 veterans han sa prendì la vita durant ils 20 onns suenter la guerra, quai sin fundament da disturbis posttraumatics.



custs da guerra: betg enconuschents

Il dumber dals veterans ch’han sa prendì la vita durant ils 20 onns suenter la guerra sin fundament da disturbis posttraumatics munta a passa 450.

Il fatg ch’il dumber da las victimas dal cumbat è d’omaduas varts pli pitschen ch’il dumber dals veterans ch’han sa prendì la vita, perquai ch’els pateschan da disturbis posttraumatics, è remartgabel. Tant en Gronda Britannia sco en l’Argentinia n’era il provediment dals veterans betg avant maun e sto esser manglus fin al di dad oz. 

Gia durant la guerra han ins speculà, schebain la Gronda Britannia dovria armas atomaras. En las medias circulava l’opziun ch’i duaja vegnir arsentà ina citad per demoralisar ils Argentins. Quai en cas che la guerra duess ir mal per ils Brits. En emprima lingia vegniva la citad da Córdoba numnada. 

Suenter ch’infurmaziuns eran vegnidas a la glisch, tenor las qualas bastiments da guerra britannics duajan avair gì durant la guerra armas atomaras a bord, ha la gasetta dal di britannica "The Guardian" pretendì scleriment. La regenza britannica ha dentant refusà pliras giadas da far indicaziuns latiers. Sinaquai ha la gasetta accusà per il dretg sin infurmaziun ed ha survegnì quel suenter ina dispita giuridica da plirs onns. Ils 5 da december 2003 ha il ministeri da defensiun a Londra confirmà che plirs bastiments hajan gì durant la guerra armas atomaras a bord. I saja dentant stà exclus davent da l’entschatta da duvrar las armas. Plinavant na saja nagin da quels bastiments stà en auas da l’America Latina. Il president argentin Néstor Kirchner ha pretendì ils 7 da december 2003 che la Gronda Britannia s’exculpeschia a moda uffiziala, perquai che ses pajais saja stà periclità e smanatschà a moda inadequata tras armas atomaras britannicas. La Gronda Britannia ha renvià questa pretaisa schend ch’ella saja deplazzada.

Il zercladur 2005 è vegnì confermà uffizialmain che las fregattas "HMS Broadsword" e la "HMS Brilliant" hajan gì a bord a l’entschatta da la guerra armas atomaras tacticas dal tip WE.177 per cumbatter sutmarins ostils. Per motivs da segirtad e per evitar da cuntrafar al dretg internaziunal han ins chargià questas armas anc durant il viadi en l’Atlantic dal Sid sin ils portaviuns "HMS Invincible" e "HMS Hermes" sco era sin ils bastiments da provediment "RFA Fort Austin", "RFA Regent" e "RFA Resource". Durant la guerra han quests bastiments operà ordaifer las auas territorialas da las Inslas dal Falkland.




</doc>
<doc id="9072" url="https://rm.wikipedia.org/wiki?curid=9072" title="Napoleun Bonaparte">
Napoleun Bonaparte

Nepoleun Bonaparte, sco imperatur enconuschent sco Napoleun I (frz. "Napoléon Bonaparte" resp. "Napoléon I", * 15 d'avust 1769 ad Ajaccio en Corsica sco "Napoleone Buonaparte"; † 5 da matg 1821 a Longwood House sin l'insla St. Helena en l'Atlantic dal sid), è stà in general, um dal stadi ed imperatur franzos.

Bonaparte che derivava oriundamain dad ina famiglia corsa è avanzà durant la Revoluziun franzosa en autas posiziuns entaifer il militar. La è el sa sviluppà ad in talent militar d'emprima rangaziun. Oravant tut ses campagnas militaras en l'Italia dal nord ed en l'Egipta l'han rendì fitg popular e chaschunà grondas speranzas tar ils Franzos. Quai ha pussibilità ad el da surpigliar la pussanza en Frantscha suenter ses culp da stadi ils 18 da Brumaire. Tranter il 1799 ed il 1804 sco emprim Consul da la Republica Franzosa ed en successiun fin il 1814 sco Imperatur dals Franzos ha el manà in reschim mez dictatoric cun elements plebiscitars.

Las midadas chaschunadas entras Napoleun han influenzà las structuras statalas da la Frantscha fin ozendi. Tranter quellas èn per exempel da numnar ils midaments en il sistem d'administraziun sco era quels en il sistem da giustia entras il Code Civil. Tge che concerna la politica exteriura ha el cuntanschì cun l'agid da l'armada temporarmain il domini sur grondas parts da l'Europa continentala. Durant quel temp è el era stà retg da l'Italia (dapi 1805) e protectur da la Lia dal Rain (1806 enfin 1813). Entras la schliaziun dal Sontg Imperi roman, ch'è vegnida iniziada da Bonaparte, è l'urden statal da l'Europa centrala sa midada considerablamain. Quai ha manà tar in dals gronds problems dal 19avel tschientaner. Malgrà che Napoleun aveva purtà l'idea da stadi naziunal ord la Frantscha en auters pajais vischinants ha l'interpretaziun diversa da quest'idea, influenzada dad in spiert conservativ, engrevgià il mantegniment da l'urden napoleonic en ils pajais pertutgads, uschia en Spagna, ils pajais germans ed il davos era en Russia.

La finiziun catastrofala da la campagna militara encunter la Russia, la quala è vegnida titulada là sco Guerra per la patria, ha la finala manà a la crudada da Napoleun. Suenter ina curta fasa da bandischun sin l'insla Elba è il Cors returnà per tschient dis enavos a la pussanza. Tar la Battaglia da Waterloo è el alura vegnì superà definitivamain. Sin quai è el vegnì bandischà fin sia mort sin l'insla St. Helena en l'Atlantic.


</doc>
<doc id="9081" url="https://rm.wikipedia.org/wiki?curid=9081" title="Val d'Alvra">
Val d'Alvra

La Val d'Alvra (, savens era Val Alvra, tud. "Albulatal") è ina val da 20 kilometers da lunghezza en Surmeir che vegn percurrida da l'Alvra. Lieus en la val èn Casti, Filisur, Bravuogn e Preda.

La lingua originara da la Val d'Alvra è il rumantsch che vegn discurrì en ils dialects surmiran e bargunsegner, ma en ils ultims decennis è il tudestg daventà pli impurtant.

Il turissem sa concentrescha principalmain a Bravuogn. Durant l'enviern vegn il Pass da l'Alvra tranter Preda a Bravuogn serrà per il traffic d'autos e duvrà sco pista da scarsolar. Cun 7 kilometers è questa pista ina da las pli lungas en l'Europa.

Il trassé da la Viafier da l'Avra fa dapi il 2009 part dal patrimoni mundial da l'UNESCO.


</doc>
<doc id="9093" url="https://rm.wikipedia.org/wiki?curid=9093" title="Linux Mint">
Linux Mint

Linux Mint è ina distribuziun dal sistem operativ Linux sin la basa dad Ubuntu. Dapi ils 7 da settember 2010 datti er in'ediziun che sa basa sin Debian.

Sin la pagina d'internet DistroWatch è Linux Mint dapi daditg ina da las tschintg distribuziuns las pli popularas.

La distribuziun Linux Mint sa distingua dad Ubuntu be per intgins detagls. Quai èn en particular codecs per DVDs codads, MP3 u DivX sco era plug-ins sco Adobe Flash e Sun Java. Plinavant è en la versiun nova la groupware Evolution betg pli installada automaticamain. Ultra da quai datti in program per configuraziuns nov ed in menu surlavurà che tuts dus èn inspirads dal SUSE Linux Enterprise Desktop (SLED). En pli è NDISwrapper per il sustegn da cartas da WLAN senza in agen driver per Linux pre-installà ed i dat intgins programs ed instrucziuns che faciliteschan la communicaziun cun sistems Windows sin il meden ed auters computers. Technicamain dovr'ins las funtaunas da pechets dad Ubuntu ensemen cun in'autra, atgna che cuntegna ils pachets modifitgads e supplementars. Cun quai èn tut las actualisaziuns dad Ubuntu accessibel per ils utilisaders da Linux Mint. L'emprima versiun da la distribuziun è sortida ils 27 d'avust 2006.

Ina da las particularitads da Linux Mint è il menu da controlla ch'è in svilup cumpletamain nov. Quai sa funda en sia structura sin quels da SUSE Linux Enterprise Desktop (SLED) u era Microsoft Windows Vista. Particularitads da mintMenu èn la pussaivladad da tschertagr en il menu sez ed in'opziun per metter en evidenza ils programs ch'ins dovra il pli savens. Per l'ediziun KDE vegn enstagl duvrà "TastyMenu", in menu sumegliant ch'è vegnì sviluppà externamain.

Sco dad Ubuntu datti era intginas variantas supplementaras da Linux Mint che sa distinguan en l'ambient da lavurar, il manager da fanestras e/u ils pachets da software includids.

Questa versiun standard (anteriurmain "Main Edition") sa basa sin Gnome e cuntegna ulteriurs programs, codecs e plug-ins proprietars.

Dapi ils 29 da mars 2007 datti ina "USA-Japan Distribution" (anteriurmain "Light Edition" u "Universal Edition"). Questa versiun n'includa nagina software protegida u patentada ed è adressada ad utilisaders che prefereschan software libra ed ad utilisaders en pajais nua che il chargiar giu d'ina distribuziun cun software protegida u patentada è scumandà. En questa versiun n'èn pia betg includs Adobe Flash (remplazzà cun Gnash), sustegn per DVDs codads, codecs da Windows, sustegn per furmats protegids (p. ex. MP3), Unrar e Sun Java.

Ils 20 d'avrigl 2007 èn sco cumplettaziun da la famiglia da distribuziuns da Linux Mint vegnids publitgads la "KDE Edition" e la pli pitschna "miniKDE Edition" che omaduas dovran empè dal desktop Gnome la KDE Plasma sco desktop.

Ils 7 d'avust 2007 è vegnida publitgada la "Xfce Community Edition" sco ulteriur commember da la famiglia da distribuziuns da Linux Mint. Questa ediziun dovra il desktop Xfce. Quest ambient da lavur è adattà particularmain per computers pli vegls, quai che ha per consequenza che la distribuziun aviescha fitg spertamain sin hardware moderna.

La "Fluxbox Community Edition" è cumparida l'emprima giada ils 21 d'october 2008. Ella sa basa sin las variantas Gnome ed Xfce, ma utilisescha il manager da fanestras Fluxbox e dovra be 256 MB da RAM.

Ils 31 da mars 2010 è cumparida per l'emprima giada la "LXDE Community Edition". Ella sa basa sin la varianta Gnome, ma utilisescha l'ambient da lavur LXDE.


</doc>
<doc id="9099" url="https://rm.wikipedia.org/wiki?curid=9099" title="Uniun da giuventetna Riom-Parsonz">
Uniun da giuventetna Riom-Parsonz

L'Uniun da giuventetna Riom-Parsonz è en'uniun, alla cala mintga gioven betg marido e mintga giovna betg maridada digl cumegn Riom-Parsonz pò antrar siva igl taimp da scola obligatoric. Igl motto da l'uniun è: "Egn per tots - tots per egn" (Einer für alle, alle für einen).

L'uniun dombra 37 commembers (stadi 2012/13).

Tenor igls statets è igl senn da l'uniun da:

Daple tgi forsa anc avant onns è ozande igl scopo da mantigneir igl contact tranter igls giovens tg’èn carschias se an las dus vischnancas. Chegl veaple, cunchegl tgi blers giovens bandungan la val ord muteivs professiunals.

L’uniun da giuventetna exista gio siva dall’antschatta digl davos tschentaner. Igls giovens, chegl vot deir digl davos onn da scola anfignen tgi antravan aint igl stand da matriomoni, vevan la pussebladad da mantigneir culturas e tradiziuns ed esser an cumpagneia ainten en’uniun, numnadamaintg la Cumpagneia da Mats u oz l’Uniun da Giuventetna. Las mattas eran da chel taimp betg anc commembras dall’uniun da giuventetna; ellas èn pir davent digl onn 1978 dalla parteida. Tradiziunalmaintg organisava la cumpagneia da mats da lez taimp ena notg da tschever. Per chella occurrenza veva mintga gioven dad eir a tgesa tar ena matta e dumandar agls genitours la feglia scu ballerigna per chella festa. Igls president digls giovens, tgi niva numno "Platzmeister", cumandava a mintga gioven tge matta tg’el possa eir a dumandar; pigl solit vevan igls pi giovens dad eir per las mattas las pi viglias. Scu angraztgamaint per la festa spurschivan alloura las mattas ena seira da latg-meltg. Chella seira nivigl pigl solit salto, schi ensatgi sunava sen ena geia da bucca u schi vevan en grammofon. La mintinada totga tar egna dallas pi viglias tradiziuns an nossa regiun. Pi bod era la tschagna da nozzas adegna ainten la tgesa digl spous u dalla spousa. Scu angraztgamaint per la mintinada ed igl pled dastgeva er la giuventetna pigleir part alla tschagna da nozzas. Siva tschagna gevan igls giovens cun lampiuns an til tras vischnanca. An tgesa da scola niva alloura festivo ansemmen cugls nozzadours anfignen la dumang ed igl butschign vegn da 70 – 80 liters na tanscheva betg adegna. 

Igl onn 1981 èn las uniuns da giuventetna dallas vischnancas Riom e Parsonz s’uneidas.

Mintga commember tgi sorta dalla uniun da giuvententa tras miridar ò da dar ena seira da baralot per l'antier'uniun. Per paia dat l'uniun igl de da nozzas las mintinandas. Ainten la canzung "Las Mintinadas", tg'igls giovens cantan pigl spusalezzi, peglia igl spous/la spousa cumgea da mintga member da la famiglia e la finala da "tot la giuventegna" e da "tot anturn, anturn". Betg mantger dastga igl pled digl president, noua tg’ins lascha reveiver anc eneda las asnareias durant igl taimp nubil dalla spousa e digl spous. 

L’activitad la pi gronda mintg’onn è igl teater; e chegl gio siva digl onn 1964! Igl teater è egna dallas activitads, tgi vign visitada fitg numerousamaintg. Dasper igl teater magna l'uniun mintgamai la premaveira tras ena "Wallstreetparty" an la Caldera a Parsonz. Er la premaveira sa cattan igls commembers mintg’onn per passantar ansemmen en de da divertimaint u en de da lavour. La festa d’amprem avost per las vischnancas da Riom e Parsonz vign er organisada da l’uniun da giuventetna. Betg d’amblidar è, tgi l’uniun vò mintga dus onns ansemmen sen viadi. Igls lis da destinaziun èn fitg differens scu per exaimpel Paris, Rhodos (2000), Berlin (2002), Garda (2004), Londra (2006), Minca (2008), Prag (2010), la Mar Neira a Bulgaria (2012), Edinburgh (2014), ni schizont a New York (2016).
La suprastanza sa cumpona da (stadi 2017/18):



</doc>
<doc id="9106" url="https://rm.wikipedia.org/wiki?curid=9106" title="Preda">
Preda

Preda è in lieu en la vischnanca svizra da Bravuogn che sa chatta sin 1789 meters d'autezza, sper il portal settentriunal dal tunnel da l'Alvra. Qua finescha la rampa da la Viafier d'Alvra che tranter Bravuogn e Preda surmunta ina differenza d'autezza da 416 m.

Preda e plinavant il lieu da partenza d'ina senda instructiva da la viafier cun 7 km da lunghezza vers Bravuogn che suonda per la plipart il traject da viafier giu per la val.

A l'ost da Preda, sin il Pass da l'Alvra cun 2312 meters d'autezza, sa chatta il sparta-auas tranter il Rain (Mar dal Nord) e l'En (Mar Naira).


</doc>
<doc id="9109" url="https://rm.wikipedia.org/wiki?curid=9109" title="Revoluziun da november">
Revoluziun da november

La Revoluziun da november 1918/19 ha chaschunà en la fasa finala da l’Emprima Guerra mundiala in midament da l’Imperi tudestg d’ina monarchia constituziunala ad ina republica parlamentar-democratica.

Las chaschuns pli profundas da la revoluziun èn da chattar en las tensiuns socialas en l’Imperi, en sia structura predemocratica ed en l’incapacitad da sias elitas pussantas da promover refurmas. L’impuls direct è stà la decisiun da la direcziun da la marina da trametter la flotta da guerra en in’ultima battaglia cunter la Royal Navy da la Gronda Britannia, e quai en vista a la sconfitta segira da la Germania. La revolta d’intginas equipas cunter quest plan e la revolta da mariners a Kiel èn s’unidas entaifer paucs dis ad ina revoluziun che cumpigliava tut l’Imperi. Ils 9 da november 1918 ha quest moviment chaschunà la proclamaziun da la republica e pauc pli tard l’abdicaziun da l’imperatur Wilhelm II e da tut ils auters prinzis federals.

Ulteriuras finamiras socialistas n’han betg pudì vegnir realisadas pervia da la resistenza da l’elita da l’SPD. Ord tema d’ina guerra civila n’ha ella – sco era las autras partidas burgaisas – betg vulì privar las veglias elitas imperialas da tut la pussanza, mabain conciliar quellas cun las novas cundiziuns democraticas. Perquai è la SPD entrada en ina coaliziun cun la direcziun d’armada suprema ed ha laschà abatter violentamain l’uschenumnada revolta da Spartakus. La terminaziun formala da la revoluziun ha gì lieu ils 11 d’avust 1919 cun la proclamaziun da la nova constituziun da Weimar.

La raschun per il nunsuccess da la Revoluziun da mars burgaisa dals onns 1848/49 è stada la sfida da stuair stgaffir a medem temp la democratisaziun e l’uniun naziunala tudestga. En il decurs dals proxims decennis è la gronda part da la burgaisia tudestga s’arranschada cun il stadi autoritar, surtut suenter ch’igl è tuttina vegnì realisà in’uniun naziunala en furma da la schliaziun tudestga pitschna sut la direcziun prussiana l’onn 1871.

Il nov Imperi tudestg era ina monarchia constituziunala. Per il Reichstag valeva il dretg d’eleger general, egual e secret per tut ils umens, ma l’influenza sin la politica era minima. Leschas pudevan mo entrar en vigur cun l’approvaziun dal cussegl federal e da l’imperatur. Els avevan la pussanza da schliar il cussegl e d’al eleger danovamain. L’unica cumpetenza impurtanta dal Reichstag era l’approvaziun dal budget dal stadi. Ma era tar il post il pli grond, il budget militar, na pudeva el betg cundecider cumplettamain. En pli era la regenza da l’Imperi suttamessa mo a l’imperatur.

Dapi l’onn 1871 eran era ils socialdemocrats represchentads en il Reichstag. Lur partidas èn pli tard sa reunidas en la SPD. Sco unica partida politica en l’Imperi tudestg è ella s’engaschada avertamain per ina furma da stadi republicana. Otto von Bismarck ha perquai laschà persequitar la partida da l’onn 1878 fin tar sia relaschada l’onn 1890 sin basa da las leschas dals socialists. Malgrà quai han ils socialdemocrats pudì augmentar lur part da las vuschs tar bunamain mintg’elecziun. En il Reichstag da l’onn 1912 era la partida represchentada cun 110 deputads u 28 % da las vuschs sco fracziun la pli ferma.

Durant ils 43 onns da la fundaziun da l’Imperi fin tar l’Emprima Guerra mundiala ha la SPD gudagnà impurtanza ed ha era midà ses caracter. En la ‹guerra dal revisiunissem› a partir da l’onn 1898 vulevan ils uschenumnads revisiunists stritgar la finamira revoluziunara or dal program da la partida. Enstagl da quai èn els stads buns per refurmas socialas a basa da l’urden economic existent. Cunter quai ha cumbattì cun success la maioritad da la partida che s’orientava vi dal marxissem. Ma era la retorica revoluziunara pudeva mo malamain zuppar che la SPD era vegnida praticamain refurmista suenter l’aboliziun da las leschas dals socialists l’onn 1890. Ils socialdemocrats ch’eran vegnids disfamads durant lung temp sco ‹cumpogns senza patria› sa vesevan ussa sco patriots. A l’entschatta da l’Emprima Guerra mundiala èsi stà cler che la SPD era daventada ina part integrala – ma era opposiziunala – da l’Imperi.

Enturn l’onn 1900 valeva la democrazia sociala tudestga sco forza dominanta dal moviment dals lavurants internaziunal. Als congress paneuropeics da la segunda internaziunala socialista gieva la SPD adina d’accord cun las resoluziuns per in agir cuminaivel dals socialists en cas dad in’erupziun da la guerra. Gia durant la crisa dal fanadur ch’era succedida a l’attentat da Sarajevo ha la SPD – sco era autras partidas socialistas en Europa – organisà grondas demonstraziuns cunter la guerra. Tar quellas appellava per exempel Rosa Luxemburg, il portavusch da la part sanestra da la partida, en num da l’entira SPD da refusar il servetsch militar e l’obedientscha. En vista a quai planisava la regenza da l’Imperi d’arrestar ils manaders da la partida immediat suenter l’entschatta dals cumbats. Manaders da la partida èn perquai viagiads a Turitg per salvar ils daners da la partida avant ch’il stadi prendia possess da quels.

Il prim d’avust 1914, cura che la Germania ha declerà la guerra a la Russia zaristica, è era la maioritad da las gasettas da la SPD stada fieu e flomma per la guerra. Lur reportaschas èn bain vegnidas crititgadas fermamain da la direcziun da partida, ma ils redacturs crajevan anc a l’entschatta d’avust da suandar la lingia dal president da la SPD August Bebel ch’era mort il 1913. L’onn 1904 aveva el ditg en il Reichstag che la SPD vegnia a sa participar a la defensiun armada da la Germania en cas d’ina offensiva da l’ester. Durant il di da partida ad Essen il 1907 aveva el sez anc confermà ch’el vegnia a prender la «flinta sin la goba» cunter la Russia, «l’inimi da la cultura e da tut ils opprimids».

En vista d’ina prontezza da guerra entaifer la populaziun – che crajeva vi d’ina attatga da vart da las pussanzas d’Entente – han blers deputads da la SPD gì tema da s’alienar cun il pacifissem consequent da lur electurs. Ultra da quai existiva la smanatscha d’in scumond da la partida tras il chancelier da l’Imperi Theobald von Bethmann Hollweg en cas d’ina guerra. Da l’autra vart ha il chancelier da l’Imperi utilisà la tenuta da la SPD cunter il zar per cuntanscher l’approvaziun da la partida per la guerra.

Il directori da la partida e la fracziun dal Reichstag n’eran betg perina cun lur opiniuns pertutgant la guerra. Ensemen cun Friedrich Ebert han 96 deputads ditg gea als credits da guerra dumandads da la regenza da l’Imperi. 14 parlamentaris ed il segund president Hugo Haase eran encunter conceder ils credits; sut la disciplina da la fracziun han els dentant tuttina vuschà persuenter. Uschia ha la finala l’entira fracziun da la SPD approvà ils 4 d’avust ils credits da guerra. Dus dis avant avevan ils sindicats libers gia decidì ina renunzia da chauma e da paja per il temp da guerra. Cun la decisiun dals sindicats e da la partida è la mobilisaziun totala da l’armada tudestga stada pussaivla. Si’approvaziun da la decisiun dispitaivla en il Reichstag ha Haase motivà uschia: «En l’ura dal privel na laschain nus betg en la merda la patria!» L’imperatur ha beneventà l’uschenumnada pasch da chastè (Burgfrieden) cun ina frasa ch’è vegnida enconuschenta: «Jau n’enconusch naginas partidas pli, jau enconusch mo pli Tudestgs!»

Era Karl Liebknecht, la figura simbolica per ils adversaris da la guerra, è l’emprim sa suttamess a la raschun da la partida: el n’è betg ì a la votaziun per betg stuair votar cunter l’atgna fracziun. Paucs dis pli tard è el dentant entrà en la gruppa internaziunala, fundada da Rosa Luxemburg ils 5 d’avust 1914 cun auters sanesters da la partida. Els perseveravan las decisiuns da la SPD d’avant la guerra. Or da questa gruppa è naschida il prim da schaner 1916 l’uniun da Spartakus. Ils 2 da december 1914 ha Liebknecht vuschà sco unic deputà dal Reichstag cunter ulteriurs credits da guerra. Quest surpassament avert cunter la disciplina da la fracziun valeva sco ruttadira cun tabus ed al ha isolà era entaifer quels deputads da la SPD enturn Haase che propagavan da refusar ils credits. Sin ordra da la direcziun da partida è Liebknecht vegnì clamà l’onn 1915 sut las armas, e quai sco unic dals commembers da la fracziun da la SPD. Pervia da sias tentativas d’organisar ils adversaris da la guerra è el vegnì exclus da la SPD ed arrestà il zercladur 1916 causa auttradiment. Era Rosa Luxemburg è stada arrestada fin la fin da la guerra.

Pli ditg che la guerra durava e main ch’ils commembers da la SPD èn stads pronts da sustegnair la ‹pasch da chastè› dal 1914. Quai è sa mussà en spezial a partir da l’onn 1916. Uss dominavan numnadamain betg pli l’imperatur e la regenza las directivas da la politica tudestga, mabain la (terza) direcziun d’armada suprema sut ils generals Paul von Hindenburg ed Erich Ludendorff. Els guvernavan facticamain sco dictaturs militars e persequitavan finamiras da guerra expansiunistas ed offensivas. Era la vita civila avevan els suttamess dal tuttafatg als basegns da la strategia e da l’economia da guerra. Per ils lavurants signifitgava quai tranter auter in di cun 12 uras da lavur per ina paja minimala ed in provediment manglus.

Suenter il cumenzament da la Revoluziun dal favrer 1917 en Russia hai era dà en Germania emprimas chaumas organisadas. Vi da quellas èn sa participads il mars ed avrigl 1917 var 300 000 lavurants d’armament. Cunquai che l’entrada en guerra dals Stadis Unids ils 6 d’avrigl vegniva probablamain a causar in’ulteriur pegiurament da la situaziun, ha l’imperatur Wilhelm II empruvà da calmar ils chaumaders cun sia communicaziun da Pasca ils 7 d’avrigl. El ha empermess votaziuns generalas ed egualas suenter la finiziun da la guerra era per la Prussia, nua ch’il dretg d’eleger en trais classas valeva fin lura.

Suenter l’exclusiun dals adversaris da guerra da la SPD han sper ils spartakists era ils uschenumnads revisiunists sco Eduard Bernstein ed ils centrists sco Karl Kautsky reagì sin la malcuntentientscha creschenta dals lavurants. Sin ina conferenza dals 6 als 8 d’avrigl 1917 han els fundà a Gotha la Partida socialdemocratica tudestga independenta (Unabhängige Sozialdemokratische Partei Deutschlands USPD) sut Hugo Haase. Ella ha pretendì la finiziun immediata da la guerra e l’ulteriura democratisaziun da la Germania, senza avair dentant in program sociopolitic unitar. L’uniun da Spartakus ch’aveva refusà fin lura ina separaziun da la partida, furmava ussa l’ala sanestra da l’USPD. Per sa distanziar da l’USPD è la SPD sa numnada da qua davent fin l’onn 1919 Partida socialdemocratica maioritara tudestga (Mehrheitssozialdemokratische Partei Deutschlands MSPD).

Dapi l’entrada dals Stadis Unids en la guerra è la situaziun a la front occidentala da l’Imperi vegnida adina pli precara. Per consequenza e per tegnair si l’USPD han la MSPD, la Partida dal center catolica e la Partida populara progressiva furmà la cumissiun interfracziunara. La stad 1917 han els relaschà en il Reichstag ina resoluziun da pasch che dumandava ina pasch da cunvegna senza annexiuns e contribuziuns.

La direcziun d’armada suprema ha dentant ignorà la resoluziun ed ha chatschà tras en las debattas davart ina pasch separada cun la Russia ina ‹pasch da victoria›. Era il program da 14 puncts dal president dals Stadis Unids Woodrow Wilson dals 18 da schaner 1918 ha ella refusà. Quest program proclamava il ‹dretg d’autodeterminaziun dals pievels› e preveseva ina pasch ‹senza victurs e victorisads›. Hindenburg e Ludendorff han refusà quest’offerta, cunquai ch’els crajevan suenter la victoria sur la Russia d’era pudair cuntanscher ina ‹pasch da victoria› cun ils ulteriurs inimis da guerra ed ultra da quai annexiuns extendidas. 

Durant la Revoluziun da favrer russa ha il zar Nikolaus II stuì demissiunar ils 15 da mars 1917. Sinaquai ha la regenza dals democrats constituziunals e menschewiki sut il prinzi Georgi Jewgenjewitsch Lwow surprendì la pussanza. Era sch’ella ha cuntinuà la guerra sper las pussanzas d’Entente, veseva la regenza da l’Imperi tudestg en questa nova situaziun ina schanza per la victoria en l’ost. Per rinforzar l’atmosfera cunter la pasch en Russia ha ella manà adascus Wladimir Iljitsch Lenin, il manader dals bolschewiki, da ses exil en Svizra en in vagun sigillà sur la Svezia e la Finlanda fin a Son Petersburg.

En la revoluziun d’october è la partida da Lenin, che dumandava ina finiziun immediata da la guerra, sa profilada cunter la maioritad parlamentara da socialists moderads e burgais ed ha gudagnà la pussanza en Russia. Il success da Lenin ha rinforzà la tema da la burgaisia tudestga d’ina revoluziun sco quella en Russia.

Era la direcziun da la SPD vuleva evitar tals svilups en Germania. Quai ha dominà lur conduita durant la Revoluziun da november. Otto Braun, in commember da la suprastanza, ha precisà la tenuta da sia partida il schaner 1918 en l’organ da la partida "Vorwärts (Deutschland)" en l’artitgel principal ‹Ils bolschewiki e nus›: «Il socialissem na po betg vegnir construì sin baionettas e mitraglias. Sch’el duai persister sto’l vegnir realisà sin via democratica. L’emprima cundiziun è natiralmain che las relaziuns economicas e socialas sajan dadas per la socialisaziun. Sche quai fiss il cas en Russia pudessan ils bolschewiki sa pusar sin ina maioritad en la populaziun. Cunquai ch’i n’è betg uschia, han els etablì in reschim da sabel pir ch’il reschim brutal e senza respect sut il zar. (...) Perquai stuain nus trair ina lingia grossa e visibla tranter nus ed ils bolschewiki.»

A medem temp hai dà las uschenumnadas chaumas da schaner, a las qualas dapli ch’in milliun lavurants en tut l’Imperi èn sa participads. Organisaturs da las chaumas èn stads ils parsuras revoluziunars e lur president Richard Müller da l’USPD ch’avevan gia organisà ils onns 1916/1917 cun success chaumas da massa cunter la guerra. La direcziun da la chauma dal schaner 1918 sa numnava ‹cussegls dals lavurants› – analog als ‹soviets› en Russia – e dueva giugar pli tard in’impurtanta rolla en rom dal moviment da cussegls. Per diminuir l’influenza da quest nov gremi è Ebert sa participà a la direcziun ed ha cuntanschì ina finiziun da la chauma.

Il mars 1918 ha la nova regenza sovietica approvà la pasch da Brest-Litowsk che Leo Trotzki aveva negozià cun la Germania. Quest contract ha adossà a la Russia cundiziuns da pasch anc pli diras che quellas ch’il contract da Versaille dueva imponer pli tard a la Germania. Las truppas ch’èn vegnidas libras en l’ost ha la direcziun d’armada suprema dentant pudì duvrar mo per part a la front dal vest. La gronda part dals Tudestgs crajeva che la pasch e la victoria en il vest sajan ussa datiers.

Suenter la victoria en l’ost ha la direcziun d’armada suprema cumandà la primavaira 1918 in’offensiva en il vest per cuntanscher la vieuta decisiva. Igl è dentant sa mussà che l’ulteriura schuldada tudestga na pudeva betg cumpensar il rinforzament che la Gronda Britannia e la Frantscha avevan survegnì da las truppas gist arrivadas dals Stadis Unids. La disfatga militara tudestga è stada decidida en quel mument che las ultimas reservas èn stadas duvradas il fanadur. Ils 8 d’avust 1918 han chars armads britannics penetrà la front dal vest. Mez settember è era la front dal Balcan ida en tocca. Ils 27 da settember ha la Bulgaria ch’era alliada cun las pussanzas centralas capitulà. Era l’Austria-Ungaria steva davant il collaps.

Ils 29 da settember ha la direcziun d’armada suprema infurmà l’imperatur ed il chancelier da l’Imperi Georg von Hertling davart la situaziun militara senza speranza. Ludendorff ha pretendì ultimativamain d’inoltrar ina dumonda d’armistizi tar l’Entente, cunquai ch’el na pudeva betg garantir da tegnair la front dapli che 24 uras. Ultra da quai ha el recumandà d’ademplir ina pretensiun centrala da Wilson e da furmar ina regenza sin basa parlamentara per cuntanscher cundiziuns da pasch pli favuraivlas. Cun quai ha el mess a quint la responsabladad per la capitulaziun vegninta a las partidas democraticas: «Els duain mangiar la schuppa ch’els han cuschinà», ha el declerà il prim d’october davant ils uffiziers da ses stab. Quai è stà il scherm da la legenda dal culp da stilet.
Malgrà il schoc areguard il rapport da Ludendorff eran las partidas da maioritad, surtut la SPD, prontas da surpigliar en l’ultima minuta la responsabladad guvernativa. Cunquai ch’il monarchist Hertling refusava la parlamentarisaziun, ha Wilhelm II designà ils 3 d’october il prinzi liberal Max von Baden sco nov chancelier da l’Imperi. Ses cabinet era avert era per socialdemocrats sco Philipp Scheidemann, il secretari da stadi senza ressort. Il proxim di ha la nova regenza purschì als alliads l’armistizi dumandà da Ludendorff.

Il public tudestg ha pir udì ils 5 d’october da la chaussa. Entamez il schoc general davart la disfatga da guerra han ins strusch fatg stim da las midadas constituziunalas. Ils 28 d’october ha il Reichstag concludì quellas era formalmain. Da qua davent eran il chancelier ed il minister da l’Imperi liads vi da la confidenza da la maioritad dal Reichstag. Il commando suprem sur las forzas armadas ha midà da l’imperatur a la regenza da l’Imperi. Cun quai è l’Imperi tudestg daventà ina monarchia parlamentara. Per il directori da la SPD ha la refurma d’october ademplì tut las finamiras impurtantas dal dretg constituziunal. Per Ebert è il di dals 5 d’october pia stà la «naschientscha da la democrazia tudestga». El manegiava ch’ina revoluziun saja inutila suenter la renunzia da pussanza da vart da l’imperatur.

En il decurs da las suandantas trais emnas ha Wilson, il president dals Stadis Unids, respundì cun trais notas diplomaticas sin la dumonda tudestga per in armistizi. Sco cundiziun preliminara per las tractativas ha el pretendì la retirada da la Germania or da tut las regiuns occupadas, la finiziun da la guerra sutmarina ed indirectamain era la demissiun da l’imperatur per fixar il process democratic en Germania.

Suenter la terza nota verbala da Wilson ils 23 d’october ha Ludendorff tuttenina declerà las cundiziuns dals alliads sco inacceptablas. El ha pia pretendì da prender si danovamain la guerra gia persa. Ma sia dumonda d’armistizi inoltrada pli baud tar l’Entente aveva mussà la flaivlezza militara da l’Imperi. La schuldada tudestga sa legrava gia sin la finiziun da la guerra e vuleva ir a chasa. Lur prontadad da cumbat na pudeva betg pli vegnir svegliada e blers èn desertads.

Perquai è la regenza da l’Imperi restada sin la via proponida oriundamain da Ludendorff sez ed ha mess il general Wilhelm Groener sin sia plazza sco emprim maister da quartier general. Ludendorff è mitschà cun in pass falsifitgà en la Svezia neutrala. Ils 5 da november han ils alliads approvà l’entschatta da las tractativas d’armistizi. Ma la terza nota verbala da Wilson ha fatg crair la gronda part da la schuldada e la populaziun civila ch’ina demissiun da l’imperatur saja necessaria per cuntanscher la pasch.

Sco ditg eran las truppas stanclas da la guerra e la populaziun dischillusa da la regenza imperiala e tuts speravan sin ina finiziun da guerra il pli spert pussaivel. Tuttina han la direcziun da marina tudestga a Kiel e l’admiral Franz von Hipper planisà sut atgna reschia da trametter la flotta en in ultim cumbat cunter la Royal Navy en il Chanal da la Mongia. L’ordra da flotta dals 24 d’october 1918 e las preparativas per partir han l’emprim provocà ina revolta entaifer ils mariners pertutgads e suenter ina revoluziun generala ch’ha eliminà entaifer paucs dis la monarchia en l’Imperi. Ils mariners revoluziunars na vulevan betg sa sacrifitgar per ina guerra gia persa. Ultra da quai eran els persvadids d’agir en il senn da la nova regenza ch’aveva en egl tractativas da pasch cun l’Entente. Cun in’offensiva da la flotta a medem temp fiss la credibladad dals negoziants tudestgs stada destruida. 

La revolta dals mariners ha cumenzà a Schillig-Reede davant Wilhelmshaven, nua che la flotta d’auta mar aveva bittà l’ancra spetgond sin la battaglia navala. La notg dals 29 als 30 d’october 1918 han tschertas equipas da bartga refusà l’obedientscha. Sin trais navs da la III. flottiglia han ils mariners refusà d’auzar l’ancra. Sin las navs da guerra da la I. flottiglia "Thüringen" e "Helgoland" han parts da l’equipa cumenzà cun revoltas avertas ed acts da sabotascha. Ma ils 31 d’october, cur ch’intgins torpedaders han drizzà lur chanuns sin las navs, han ils rebels capitulà.

Cunquai ch’il directori da la marina na pudeva betg pli sa fidar da l’equipa, ha ella renunzià al plan da battaglia ed ordinà enavos la flottiglia a Kiel. Suenter in exercizi senza disturbis en il golf da Helgoland ha la flottiglia cuntinuà ses viadi da return tras il chanal che collia la Mar dal Nord e la Mar da l’Ost. Là ha il cumandant da la flottiglia, viceadmiral Kraft, laschà arrestar 47 mariners da la "Markgraf" che valevan sco manaders da la revolta.

Ils mariners ed ils stgaudaders han sin quai empruvà d’impedir ch’ins partia danovamain e vulì cuntanscher la liberaziun da lur camarats. Radund 250 dad els èn sa scuntrads la saira dal prim da november en la chasa da sindicat a Kiel. Els han tramess delegaziuns tar ils uffiziers, dentant senza vegnir tadlads da quels. Sin quai han els tschertgà il contact cun ils sindicats, cun l’USPD e la SPD. Suenter che la polizia ha laschà serrar la chasa da sindicat ils 2 da november, èn plirs millis mariners e delegads dals lavurants sa radunads il di suenter sin la gronda plazza d’exercitar. Els avevan suandà il clom dal mariner Karl Artelt e dal lavurant dal plazzal naval Lothar Popp, tuts dus commembers da l’USPD. Sut il motto ‹pasch e paun› ha la massa pretendì la liberaziun dals rebels, la finiziun da la guerra ed in meglier provediment cun victualias. A la fin èn ils participants marschads fin tar il stabiliment d’arrestaziun per liberar ils mariners empraschunads.

Per retegnair ils demonstrants ha il litinent Steinhäuser cumandà a sia patruglia da sajettar; l’emprim en l’aria per avertir e suenter precis en la massa. Tar quest act da violenza èn set persunas vegnidas mazzadas e 29 blessadas grevamain. Era or da la demonstraziun han ins sajettà. Suenter l’erupziun violenta èn ils demonstrants e la patruglia sa retratgs. Ma tuttina hai dà or dal protest da massa ina revolta generala. Ils 4 da november èn gruppas da revoluziunaris girads tras la citad. En la gronda caserna en il nord da Kiel hai dà demonstraziuns. Karl Artelt ha organisà l’emprim cussegl da schuldada. Schuldads e lavurants han cumenzà a controllar indrizs publics e militars. Wilhelm Souchon, il guvernatur da la basa da marina, ha la finala stuì laschar liber ils mariners arrestads. Encunter la cunvegna tranter Souchon ed Artelt èn truppas d’ordaifer s’avischinadas per supprimer la revolta. Ma ils revoluziunaris han pudì sa cunvegnir cun ils schuldads; quels èn ubain returnads ubain s’associads cun il moviment da revolta. Cun quai è Kiel stà ils 4 da november en il maun da var 40 000 mariners, schuldada e lavurers revoluziunars.

Anc la medema saira è il deputà dal Reichstag Gustav Noske arrivà a Kiel. Per pudair controllar la revolta en num da la nova regenza da l’Imperi e dal directori da la SPD ha el laschà s’eleger sco president dal cussegl da schuldada. Intgins dis suenter ha el surprendì il post dal guvernatur, entant che Lothar Popp è daventà president dal cussegl suprem da schuldada. L’extensiun da la revoluziun sin la Germania n’ha Noske dentant betg pudì evitar.

A partir dals 4 da november han delegaziuns dals mariners cuntanschì tut las citads tudestgas pli grondas. Ils 6 da november è Wilhelmshaven stà en lur mauns. Ils 7 da november ha la revoluziun tschiffà tut las citads da costa pli grondas, plinavant Hannover, Braunschweig, Frankfurt am Main, Stuttgart e Minca. Là ha in cussegl da lavurants e mariners sfurzà l’ultim retg da Baviera, Ludwig III, da renunziar al tron. Kurt Eisner da l’USPD ha proclamà en Baviera l’emprima republica da l’Imperi. Era en ils ulteriurs stadis tudestgs han ils prinzis regents demissiunà ils proxims dis, sco ultim il prinzi Günther Victor da Schwarzburg-Sondershausen ils 23 da november.

Ils cussegls da lavurants e schuldada sa constituivan per gronda part d’aderents da la SPD e da l’USPD. Lur direcziun d’acziun era democratica, pacifistica ed antimilitaristica. Sper ils prinzis han els be privà ils commandos fin là omnipotents da lur pussanza. Tut las autoritads civilas ed ils magistrats da l’Imperi – polizia, administraziun municipala e dretgiras – èn restadas intactas. Era expropriaziuns u occupaziuns da fatschentas n’han betg gì lieu, cunquai ch’ins spetgava talas mesiras d’ina nova regenza. Per pudair stgaffir in’executiva per la revoluziun e per la regenza futura han ils cussegls l’emprim mo dumandà la surveglianza suprema sur ils magistrats. Quella giascheva avant en ils mauns dals commandos generals.

Cun quai ha la SPD survegnì ina basa da pussanza reala sin nivel local. Ma entant ch’ils cussegls crajevan d’agir en l’interess dal nov urden, vesevan ils manaders da la SPD en els elements che disturbavan ina midada da pussanza paschaivla. Ensemen cun las partidas burgaisas ha er la SPD pretendì da manar atras uschè spert sco pussaivel elecziuns per in’assamblea naziunala, per che quella possia decider davart la furma da stadi definitiva. Questa tenuta ha provocà l’opposiziun dals revoluziunaris. Da questa situaziun ha surtut l’USPD empruvà da profitar cun surpigliar las pretensiuns revoluziunaras. Cuntrari a l’SPD è ella s’exprimida per elecziuns d’ina assamblea naziunala uschè tardivas sco pussaivel. La finamira era da pudair stgaffir fatgs favuraivels per la gronda part dals lavurants gia avant lur scuntrada da l’assamblea naziunala.

Ebert e von Baden vulevan impedir ina revoluziun sociala ed evitar ina radicalisaziun sco en Russia. Ensemen cun las partidas burgaisas – ch’avevan gia collavurà il 1917 cun la SPD en il Reichstag – e las veglias elitas da l’Imperi vulevan els realisar refurmas politicas a basa da l’urden statal existent. En pli temeva Ebert che la situaziun da provediment precara pudess dar ensemen, sche revoluziunaris senza pratica surpigliassan l’administraziun. El crajeva era che la SPD vegnia ad avair la maioritad en il parlament ed a pudair chatschar tras uschia sias ideas da refurma. Or da quests motivs ha el agì en concordanza cun las veglias pussanzas.

Per pudair preschentar a ses aderents in emprim success, ma era per salvar la monarchia, ha Ebert pretendì ils 6 da november che l’imperatur renunzia al tron. Ma Wilhelm II, che sa chattava anc adina en il quartier dal directori suprem militar a Spa, ha retardà cun intenziun sia decisiun. Suenter che l’Entente aveva gia approvà la debatta d’armistizi, sperava el da pudair returnar a la testa da las truppas da front libras e d’abatter la revoluziun cun violenza.

Tenor las notizias da von Baden ha Ebert declerà ils 7 da november: «Sche l’imperatur na vul betg demissiunar, lura è ina revoluziun sociala inevitabla. Jau dentant na la vi betg, gea, jau l’odiesch sco il putgà.» Il chancelier da l’Imperi vuleva perquai ir sez a Spa per persvader l’imperatur da demissiunar. Ma quai n’è mai capità, cunquai che la situaziun a Berlin è sa precipitada.

La saira dals 8 da november aveva l’USPD convocà 26 assambleas per annunziar demonstraziuns da massa ed ina chauma generala per il proxim di. Ebert aveva sin quai anc ina giada pretendì ultimativamain la demissiun da l’imperatur e vuleva annunziar quai en las assambleas sco success da la SPD. Per s’opponer a tumults pussaivels ha il prinzi Max von Baden laschà transferir il quart regiment da chatschaders (ch’era fitg fidaivel) da Naumburg an der Saale a Berlin.

Ma era la schuldada da quest regiment na vuleva betg sajettar sin cumpatriots. Cur che lur uffiziers als han surdà l’auter di granatas da maun, han els tramess ina delegaziun tar la redacziun da l’organ da partida socialdemocratic ‹Vorwärts› e pretendì scleriment davart la situaziun. Là han els scuntrà Otto Wels, il deputà da la SPD en il Reichstag. El ha pudì persvader la schuldada da sustegnair la direcziun da la SPD e lur politica. Suenter ha el intimà era auters regiments da sa suttametter ad Ebert.

Cun quai han ils socialdemocrats obtegnì la controlla militara sur la chapitala. Ma Ebert temeva da perder ella bainspert, sche l’USPD ed ils spartakists vegnissan da gudagnar ils lavurants durant las demonstraziuns. L’avantmezdi èn tschientmillis d’umans sa rendids en plirs tils da demonstraziun fin en il center da Berlin. Sin lur placats e transparents eran scrittas parolas sco ‹unitad›, ‹dretg e libertad› e ‹frars, betg sajettar!›.

Circa a medem temp ha l’imperatur survegnì il resultat d’ina enquista fatga tar 39 cumandants. Tenor quella n’era er la schuldada a la front betg pli pronta da suandar sias ordras. La saira avant aveva era in regiment da garda refusà per l’emprima giada l’obedientscha. Telegrams da Berlin avevan dumandà l’imperatur da demissiunar immediat, per che questa novitad haja anc in effect calmant. Tuttina ha el tardivà sia demissiun e vuleva abditgar mo sco imperatur tudestg, ma betg sco retg da la Prussia.

A la fin ha von Baden agì a Berlin sco ch’el vuleva. Senza spetgar sin la decisiun da l’imperatur ha el declerà per telegraf: «L’imperatur e retg ha decidì da renunziar sin la curuna. Il chancelier da l’Imperi resta anc sin ses post, fin che las dumondas areguard la demissiun da l’imperatur, la renunzia dal prinzi ereditar da l’Imperi tudestg e da la Prussia sin la curuna e la nominaziun dal guvern èn scleridas.»

Sin quai è Wilhelm II mitschà en l’Ollanda, nua ch’el ha vivì fin tar sia mort il 1941. Cunquai ch’el ha suttascrit il document d’abdicaziun formal pir emnas suenter en l’exil, ha sia traversada dal cunfin fatg l’impressiun d’ina deserziun. Quai al ha custà era las simpatias da sia schuldada.

Per dumagnar la situaziun ha Ebert pretendì per sasez la funcziun dal chancelier da l’Imperi e dumandà von Baden da surprender l’uffizi d’in regent da l’Imperi. Cun quai crajeva Ebert d’avair chattà ina reglamentaziun transitorica fin tar la nominaziun d’in regent.

La novitad da l’abdicaziun da l’imperatur è dentant arrivada memia tard per pudair impressiunar ils demonstrants. Nagin n’ha obedì als appels da returnar a chasa u en las casernas ch’eran vegnids publitgads en las ediziuns spezialas da "Vorwärts". Adina dapli demonstrants han pretendì l’aboliziun da la monarchia. Suenter sia liberaziun era Karl Liebknecht viagià immediatamain a Berlin ed aveva danovamain fundà l’uniun da Spartakus. Ussa planisava el la proclamaziun da la republica socialista.

Durant il gentar en il Reichstag ha il vicepresident da la SPD, Philipp Scheidemann, udì da quai. El na vuleva betg surlaschar l’iniziativa als spartakists ed è sa preschentà spontanamain sin il balcun dal palazi dal Reichstag. Cunter la voluntad dad Ebert ha el proclamà la republica cun ils pleds: «L’imperatur ha demissiunà. El e ses amis èn sparids ed il pievel ha triumfà sur els en tuts reguards. Il prinzi Max von Baden ha surdà sia funcziun sco chancelier da l’Imperi al deputà Ebert. Noss ami vegn a stgaffir ina regenza da lavurants che cumpiglia tut las partidas socialistas. La nova regenza na duai betg vegnir disturbada durant sia lavur per la pasch e sia premura per lavur e paun. Lavurants e schuldada, sajas conscients da l’impurtanza istorica da quest di: insatge nunditg è capità. Ina lavur gronda e nunsurvesaivla ans spetga. Tut per il pievel. Tut tras il pievel. Nagut nunundraivel per il moviment da lavurants dastga capitar. Sajas unids, fidaivels e conscienzius. Il vegl e marsch, la monarchia è dada ensemen. Viva il nov. Viva la republica tudestga!»

Pir uras pli tard han las gasettas da Berlin publitgà che Liebknecht aveva proclamà – probablamain a medem temp – la republica socialista en il curtin d’amur a Berlin. Vers las 16:00 uras ha el confermà en ina curt dal palazi da citad davant ina massa da glieud: «Cumpogns da partida, jau proclamesch la republica libra socialista en Germania ch’unescha tut il pievel, en la quala i n’existan nagins famegls pli e nua che mintga lavurant da buna fai vegn a chattar la paja sincera per sia lavur. La dominanza dal chapitalissem ch’ha fatg or da l’Europa in champ da morts è rutta.»

Las finamiras da Liebknecht – che correspundevan a las pretaisas da l’uniun da Spartakus dals 7 d’october – n’eran anc betg vegnidas publicas fin là. Tar quellas tutgavan surtut il midament da l’economia, dal militar e da la dretgira (tranter auter l’aboliziun da la paina da mort). In dals puncts ils pli discutads cun la SPD era la pretensiun da socialisar intginas parts economicas d’impurtanza militara gia avant l’elecziun d’ina assamblea naziunala constituenta, vul dir da las suttametter a la controlla directa da deputads da lavurants. La MSPD percunter vuleva surlaschar l’urden economic futur en Germania a la constituanta.

Per prender davent il piz a l’atmosfera revoluziunara ed ademplir las pretensiuns dals demonstrants, ha Ebert pussibilità a l’USPD d’entrar en la regenza ed ha acceptà Liebknecht sco minister. Quel ha pretendì persuenter ch’ils cussegls da lavurants possian controllar la schuldada. Pervia da las debattas davart quest punct e cunquai ch’il president da la partida Hugo Haase sa chattava a Kiel, n’han ils deputads da l’USPD betg pli pudì decider quel di.

Ni la proclamaziun da la renunzia sin la curuna tras von Baden ni la proclamaziun da la republica tras Scheidemann n’èn stadas segiradas dal dretg constituziunal. Tut quai èn en princip stadas acziuns revoluziunaras d’acturs che na vulevan betg la revoluziun, ma che han tuttina stgaffì fatgs permanents. La medema saira ha dentant gì lieu in’acziun conscientamain revoluziunara ch’è a la fin stada inutila.

Vers las 20:00 uras ha ina gruppa da 100 ‹parsuras revoluziunars› da manaschis gronds a Berlin occupà il Reichstag e creà in parlament da revoluziun. Ils parsuras eran quellas persunas ch’eran gia sa mussadas sco manaders en la chauma dal schaner. Els disfidavan al directori da la SPD ed avevan lavurà cun la sanestra da l’USPD e la gruppa da Spartakus gia dapi emnas en favur d’ina revoluziun. Surprais da la revolta da mariners avevan els l’emprim fixà ils 11 da november sco di da la revolta. Suenter ch’ins aveva arrestà ils 8 da november l’expert militar da la gruppa, Ernst Däumig, che purtava tut ils plans da revolta cun sai, è l’uniun dentant sa decidida d’agir immediat. Per strair l’iniziativa or dals mauns ad Ebert ha il parlament da revoluziun decidì da proclamar elecziuns per ils proxims dis. Mintga manaschi da Berlin e mintga regiment dueva designar ils cussegls da lavurants e da schuldada. Quels vegnivan ad eleger ina regenza da revoluziun consistenta da las duas partidas da lavurants. Quest cussegl da deputads dal pievel dueva alura exequir las decisiuns dal parlament da revoluziun e remplazzar la funcziun dad Ebert sco chancelier da l’Imperi.

Il directori da la SPD ha udì la sonda saira da quests plans. Cunquai che Ebert na pudeva betg pli impedir las elecziuns e l’uniun dal cussegl sequenta, ha el tramess anc la notg referents en tut ils regiments da Berlin ed en lur fatschentas. Quels duevan influenzar las elecziuns en sia favur ed annunziar la participaziun da l’USPD a la regenza.

Questas activitads n’èn betg restadas zuppadas. Cur ch’ils parsuras han vis che Ebert vegnia era a cumandar las festas en la nova regenza, han els planisà da proponer a l’assamblea d’eleger sper la regenza ina cumissiun d’acziun. Quella dueva coordinar las activitads dals cussegls da lavurants e schuldada. Ils parsuras avevan gia preparà ina glista da nums per l’elecziun; quella cuntegniva nagins candidats da la SPD. Uschia speravan els d’installar in’instanza da controlla per la regenza che cunvegniva ad els.

En l’assamblea dals 10 da november en il Circus Busch eran bunamain tut ils cussegls da schuldada ed ina gronda part dals deputads dals lavurants per la SPD. Els han repetì la pretensiun suenter in’‹uniun da la classa da lavurants› – ch’era gia vegnida formulada dals revoluziunaris il di avant – e nizzegià la parola per far passar la lingia dad Ebert. L’USPD ha delegà trais deputads en il ‹cussegl dals deputads dal pievel› ch’era gist vegnì elegì: lur president Haase, il deputà dal Reichstag Willhelm Dittmann ed Emil Barth per ils parsuras revoluziunars. Ils trais deputads da la SPD eran Ebert, Scheidemann ed il deputà dal Reichstag da Magdeburg, Otto Landsberg.

La proposta dals parsuras d’eleger supplementarmain ina cumissiun d’acziun sco organ da controlla ha manà a vivas debattas. Per la direcziun da la SPD vegniva quest giavisch nunspetgadamain e pariva vaira incalculabel. A la fin ha Ebert cuntanschì ch’era quest cussegl d’execuziun vegnia occupà pariteticamain cun commembers da la SPD e da l’USPD. Sco president è vegnì elegì Richard Müller, il pledader dals parsuras revoluziunars. Era ils mandats da l’USPD en la regenza han fatschentà ils parsuras. Il cussegl d’execuziun ha decidì da convocar per il december in congress dal Reichstag a Berlin.

Schebain che Ebert aveva pudì mantegnair la rolla impurtanta da la SPD n’era el betg cuntent cun ils resultats. Per el n’eran il parlament dals cussegls ed il cussegl d’execuziun betg agids, mabain impediments sin la via ad in urden statal en directa cuntinuaziun da l’Imperi. L’entira SPD veseva plitost ils cussegls sco privel che las veglias elitas militaras e l’administraziun. Ella surstimava la loialitad da las veglias elitas envers la nova republica. Ebert sez percunter vegniva mo pli percepì sco president d’ina regenza revoluziunara, ma betg pli sco chancelier da l’Imperi. Divers conservativs al vesevan perquai sco traditur, era sch’el aveva mo dirigì la revoluziun per la franar.

Durant il reschim dubel dals cussegls e da la regenza è la regenza adina stada dominanta. Ils funcziunaris pli elevads avevan lavurà mo per Ebert, era sche Haase aveva formalmain ils medems dretgs sco president dal cussegl. Ils 10 da november ha in telefon dad Ebert cun il general Wilhelm Groener, l’emprim maister da quartier general a Spa en Belgia, manà a la decisiun en la dumonda da pussanza. Groener ha garantì il sustegn da l’armada ed ha tras quai obtegnì il pled dad Ebert che l’urden ierarchic militar vegnia restabilì e ch’ins procedia cunter ils cussegls.

Il motiv per quest pact secret dad Ebert e Groener era la tema da la SPD che la revoluziun fineschia en ina republica da cussegls sco en Russia. La speranza da gudagnar cun quai il corp d’uffiziers imperial per la republica n’è dentant betg s’accumplida. A medem temp pareva il depurtament dad Ebert adina pli nunchapibel als lavurants e lur deputads. Uschia ha la SPD pers adina dapli confidenza tar ses aderents, e quai senza pudair augmentar las simpatias dals adversaris da la revoluziun.

Las turbulenzas politicas da quest di han bunamain stuschà in pau a l’ur las impurtantas decisiuns militaras ch’èn crudadas a medem temp. Suenter in nov appel da vart da la direcziun d’armada suprema aveva la regenza dad Ebert numnadamain acceptà la damaun las diras cundiziuns da l’Entente per in armistizi. Ils 11 da november ha il deputà dal center Matthias Erzberger suttascrit per incumbensa da Berlin la cunvegna d’armistizi da Compiègne. Cun quai èn las acziuns militaras da l’Emprima Guerra mundiala stadas terminadas.

Davart l’avegnir da l’urden statal ed economic avevan ils revoluziunaris opiniuns divergentas. La SPD e l’USPD pretendevan da controllar almain l’industria greva democraticamain. L’ala sanestra da tut las duas partidas ed ils parsuras revoluziunars vulevan extender quai e crear ina ‹democrazia directa› en la domena da producziun. Ils delegads elegids duevan era controllar la pussanza politica. D’impedir questa democrazia da cussegls n’era betg mo en l’interess da la SPD, ma era dals sindicats ch’avevan tema da daventar inutils tras ils cussegls.

Parallel als eveniments da la revoluziun èn pia sa scuntrads ils manaders dals sindicats sut Carl Legien cun ils deputads da l’industria gronda sut Hugo Stinnes e Carl Friedrich von Siemens, e quai dals 9 fin ils 12 da november a Berlin. Els han suttascrit ils 15 da november ina ‹cunvegna da cuminanza da lavur› cun avantatgs per tuttas duas varts. Ils deputads dals sindicats han empermess da garantir il decurs da producziun reglà, da terminar chaumas selvadias, da chatschar enavos l’influenza dals cussegls e d’impedir ina socialisaziun da la proprietad productiva. Sco cuntramesira han ils patruns garantì l’introducziun dal di d’otg uras, dumandà dals lavurants invanamain dapi onns. En pli han els empermess als sindicats la represchentanza exclusiva e la renconuschientscha permanenta enstagl dals cussegls. Las duas varts han furmà ina ‹cumissiun centrala per il mantegniment da l’economia›; ina ‹cumissiun da mediaziun› dueva plinavant intermediar en cas da conflicts. Per mintga fatschenta cun dapli che 50 lavurants duevan cumissiuns survegliar a partir da quel mument ch’ils contracts collectivs vegnian observads. Cun quai avevan ils sindicats cuntanschì ina part da lur pretensiuns, dentant impedì ina socialisaziun dals meds da producziun ed excludì ils cussegls.

Il Reichstag n’era betg pli vegnì convocà dapi ils 9 da november. Il cussegl dals deputads dal pievel ed il cussegl d’execuziun avevan bain remplazzà la veglia regenza; ma l’apparat d’administraziun da fin ussa existiva vinavant. Er sche deputads da la SPD e da l’USPD eran vegnids agiuntads als funcziunaris imperials, han lez pudì mantegnair lur funcziuns e lavurar vinavant sco pli baud. 

Ils 12 da november ha il cussegl dals deputads dal pievel communitgà ses program da regenza democratic e social. El ha terminà il stadi da bloccada, eliminà la censura ed abolì l’urden da servitid. Plinavant ha el introducì il dretg d’eleger general a partir da 20 onns, e quai per l’emprima giada era per dunnas. Tut ils arrestads politics han survegnì in’amnestia. Ins ha decretà reglaments davart la libertad d’uniun, da reuniun e da pressa. Sin basa da la cunvegna da cuminanza da lavur han ins prescrit il di d’otg uras ed extendì ils servetschs da sustegn dals dischoccupads, da l’assicuranza sociala e d’accidents.

Sut squitsch dals deputads da l’USPD ha il cussegl dals deputads dal pievel instituì ils 21 da november ina cumissiun da socialisaziun. A quella appartegnevan tranter auter Karl Kautsky, Rudolf Hilferding ed Otto Hue. Els avevan da tschertgar las fatschentas ‹adattadas per ina socialisaziun› e da preparar la naziunalisaziun da l’industria minerala e metallurgica. Questa cumissiun è sa radunada repetidamain senza resultat concret. Mo tar las minieras da charvun e da cali sco era tar l’industria d’atschal han ins introducì ‹corporaziuns autonomas›. Or da quellas èn naschids ils cussegls da manaschi d’ozendi. In’expropriaziun socialista n’han ins betg inizià.

Il directori da la SPD lavurava pli gugent cun l’administraziun veglia che cun ils novs cussegls da lavurants e schuldada, cun quai ch’els na crajevan betg vi d’in provediment dal pievel ordinà da vart dals cussegls. Quai ha manà a partir da mez november a conflicts permanents cun il cussegl d’execuziun. Quel midava adina puspè sia posiziun, tut tenor ils interess da quels ch’el represchentava gist. Ebert al ha pia plaun a plaun prendì davent sias cumpetenzas cun la finamira da terminar per adina il «regnar enturn e nauaden dals cussegls en Germania». El ed il directori da la SPD han dentant survalità betg mo la pussanza dal moviment da cussegls, mabain era l’uniun da Spartakus. Quest’uniun n’ha per exempel mai controllà il moviment da cussegls, sco quai ch’ils conservativs e parts da la SPD crajevan.

Ils cussegls da lavurants e schuldada da lur vart han schlià l’administraziun municipala tranter auter a Leipzig, Hamburg, Bremen, Chemnitz e Gotha e l’han prendì sut lur controlla. A Braunschweig, Düsseldorf, Mülheim an der Ruhr e Zwickau èn ultra da quai vegnids arrestads tut ils funcziunaris imperials. A Hamburg e Bremen han ins furmà las ‹gardas cotschnas› ch’avevan da proteger la revoluziun. En las fabricas da Leuna sper Merseburg han ils cussegls relaschà la direcziun dal concern. Savens eran ils cussegls vegnids designads spontanamain ed arbitrarmain e n’avevan nagin’experientscha da manar; intgins eran er corrupts ed agivan egoisticamain. Visavi als cussegls revoluziunars steva ina gronda maioritad da cussegls moderads che s’arranschavan cun l’administraziun veglia e procuravan ensemen cun ella per quietezza en las fatschentas ed en las citads. Els han surprendì la spartiziun da victualias, la pussanza da la polizia sco era la collocaziun ed il provediment da la schuldada da front gist returnada.

L’administraziun ed ils cussegls eran dependents in da l’auter: ils ins possedevan il savair e l’experientscha, ils auters l’influenza politica. Per gronda part eran vegnids elegids en ils cussegls commembers da la SPD che vesevan lur lavur mo sco soluziun transitorica. Per els e per la maioritad da l’ulteriura populaziun n’era l’introducziun d’ina republica da cussegls en Germania 1918/19 nagin tema. Blers vulevan sustegnair la nova regenza e spetgavan d’ella l’aboliziun dal militarissem e dal stadi autoritar. Pervia da la stancladad da guerra e la miseria sperava la gronda part dals umans sin ina soluziun paschaivla. Tras quai survalitavan els tgunschamain quai ch’ins aveva gia cuntanschì.

Sco quai ch’igl era vegnì decis en il cussegl d’execuziun, han ils cussegls da lavurants e schuldada da tut l’Imperi tramess deputads a Berlin. Quels duevan sa reunir ils 16 da december en il circus Busch sco emprim congress general da lavurants e schuldada. Per impedir quai han Ebert e Groener planisà cun agid da truppas da la front da gudagnar enavos la controlla sur la citad principala. In regiment previs per quai ha per sbagl gia attatgà ils 6 empè dals 15 da december. Tar l’emprova d’arrestar il cussegl d’execuziun ha la truppa sajettà en in til da demonstraziun da las ‹gardas cotschnas› che n’eran betg armadas e mazzà 16 umans.

Gia qua vesev’ins il potenzial da violenza ed il privel d’in putsch da dretga. A basa da quest’experientscha ha Rosa Luxemburg pretendì ils 12 da december en "Die Rote Fahne", la gasetta quotidiana da l’uniun da Spartakus, il discharmament paschaivel da las unitads militaras a Berlin, la subordinaziun dals cussegls da schuldada sut il parlament revoluziunar e la reeducaziun dals schuldads.

Ils 10 da december aveva Ebert salidà diesch divisiuns returnadas da la front, sperond ch’el pudess utilisar quellas cunter ils cussegls. Ma era questas truppas na vulevan betg pli cumbatter. La guerra era terminada ed ils schuldads vulevan ir a chasa tar lur famiglias per festegiar Nadal. Uschia èn ils schuldads sa sparpagliads curt suenter lur arrivada a Berlin. L’assagl planisà cunter il congress da cussegls n’ha betg gì lieu.

Quest culp fiss en mintga cas stà inutil, cunquai ch’il congress ch’ha cumenzà cun la lavur en la chasa da deputads prussiana ils 16 da december sa constituiva per gronda part or d’aderents da la SPD. Gnanc a Karl Liebknecht èsi reussì d’obtegnair in mandat. Si’uniun da Spartakus n’ha survegnì nagin’influenza. Ils 19 da december han ils cussegls vuschà cun 344 cunter 98 vuschs cunter ina fundaziun d’in sistem da cussegl sco basa per ina nova constituziun. Els han plitost sustegnì la decisiun da la regenza d’organisar uschè spert sco pussaivel elecziuns per in’assamblea naziunala constituenta che dueva decider davart la furma dal stadi definitiva.

L’unic punct dispitaivel tranter Ebert ed il congress era la dumonda suenter la controlla dal militar. Il congress vuleva ch’il cussegl central haja ina vusch consultativa en il cumond general, en la tscherna d’uffiziers ed en ils cussegls da schuldada. Quai steva dentant en cuntradicziun cun la cunvegna che Ebert e Groener avevan fatg. Tuts dus han empruvà d’influenzar la decisiun en lur senn. A medem temp ha la direcziun da l’armada suprema ch’aveva fatg midada a Kassel cumenzà ad installar ses corp liber loial per pudair duvrar el cunter in eventual privel bolschevistic. A questas truppas appartegnevan uffiziers monarchists ed umens che temevan il return enavos en la vita civila.

Per si’atgna segirezza aveva la regenza translocà suenter ils 9 da november la nova divisiun marina dal pievel da Kiel a Berlin e staziunà quella en il chastè municipal. Questa truppa valeva sco absolutamain loiala ed ha propi refusà da sa participar a l’emprova da putsch dals 6 da december. Ils mariners han perfin relaschà lur cumandant, perquai ch’els crajevan ch’el saja involvì en l’affera. Gist questa loialitad ha dentant purtà a la truppa il num d’esser ami cun l’uniun da Spartakus. Ebert ha perquai pretendì che la divisiun sa schlia e partia or dal chastè. Ed Otto Wels, cumandant municipal da Berlin dapi ils 9 da november, ha refusà als mariners la paja pendenta.

La dispita è escalada ils 23 da december en ils cumbats da Nadal. Suenter ch’ins aveva laschà spetgar ils mariners dis a la lunga, han quels occupà la chanzlia da l’Imperi, taglià tras la lingia da telefon, arrestà il cussegl dals deputads dal pievel e mess en fermanza Otto Wels. Cuntrari a quai ch’ins aveva spetgà da revoluziunaris da l’uniun da Spartakus, n’han els betg profità da la situaziun per eliminar la regenza dad Ebert, mabain han simplamain pretendì lur paja. Malgrà quai ha Ebert, che steva en contact cun la direcziun d’armada a Kassel tras ina lingia da telefon secreta, dà il cumond d’attatgar la damaun dals 24 da december il chastè cun truppas loialas. Quest’attatga han ils mariners sut lur cumandant Heinrich Dorrenbach dentant pudì parar cun success. En tut èn radund 30 schuldads e civilists vegnida per la vita. Las truppas da la regenza han stuì sa retrair dal center da la citad ed èn vegnidas schliadas u integradas en ils novs corps libers. Per sa vinditgar han els occupà per in tschert temp las stanzas da redacziun da la "Rote Fahne". Ma cumbain che la pussanza militara da Berlin era puspè en ils mauns da la divisiun marina dal pievel, n’ha ella danovamain betg profità da quai.

Quai cumprova d’ina vart ch’ils mariners n’eran betg spartakists e demussa da l’autra vart che la revoluziun n’aveva nagina direcziun. Era sche Liebknecht fiss stà in manader revoluziunar sco Lenin, n’avessan ils mariners ed ils cussegls betg acceptà el. Las consequenzas da la crisa da Nadal – che vegniva numnada il ‹Nadal sanguinus dad Ebert› – èn uschia sa restrenschidas sin la proclamaziun d’ina demonstraziun dals parsuras revoluziunars per l’emprim di da Nadal e sin la sortida da protesta da l’USPD or da la regenza. Quai è dentant stà be dretg al president da la SPD. El aveva laschà prender part ils independents a la regenza mo sut il squitsch dals eveniments revoluziunars. Entaifer paucs dis è la disfatga da la regenza Ebert sa midada uschia en ina victoria politica.

Suenter las nauschas experientschas cun la SPD e l’USPD han ils spartakists decidì ch’ins possia realisar las finamiras mo cun in’atgna partida. Ensemen cun autras gruppas socialistas da sanestra da l’entir Imperi han els perquai fundà la KPD. Quella dueva rimnar e chanalisar la malcuntentientscha da blers lavurants cun il decurs da la revoluziun.

Rosa Luxemburg ha scrit il program da fundaziun e proclamà quel ils 31 da december. Tranter auter ha ella constatà ch’ils communists na possian mai surpigliar la pussanza senza che la maioritad dal pievel veglia quai. Il prim da schaner 1919 ha ella perquai danovamain pretendì che la KPD possia sa participar a las elecziuns parlamentaras planisadas. La maioritad da ses cumpogns da cumbat sperava dentant anc adina da gudagnar la pussanza tras agitaziuns en fatschentas ed il squitsch da la ‹via›. Suenter discussiuns cun ils spartakists han ils ‹parsuras revoluziunars› da lur vart decidì da restar en l’USPD. 

La disfatga decisiva da la sanestra è capitada ils emprims dis da l’onn 1919. Sco il november è naschida bunamain spontanamain ina segunda unda revoluziunara ch’ins ha dentant supprimì questa giada cun violenza. Ella è vegnida svegliada cura che la regenza ha relaschà ils 4 da schaner il president da la polizia da Berlin, il commember da l’USPD Emil Eichhorn. Lez aveva refusà d’agir durant la crisa da Nadal cunter ils lavurants demonstrants. Sia relaschada è stada raschun per l’USPD da convocar l’auter di in’acziun da protest.

La demonstraziun è sa sviluppada ad in defilé da massa. Quai n’avevan ils organisaturs betg spetgà. Sco ils 9 da november 1918 èn tschientmillis currids ils 5 da schaner 1919 en il center da Berlin, tranter els era blers armads. Il suentermezdi han els occupà las staziuns da Berlin sco era il quartier da gasettas cun las chasas da redacziun da la pressa burgaisa e dal "Vorwärts". Intginas da las gasettas pertutgadas avevan pretendì ils dis avant na be la furmaziun d’ulteriurs corps libers, mabain era il mazzament da spartaktists.

Tar ils demonstrants sa tractavi per gronda part dals medems sco dus mais avant. Ussa han els pretendì energicamain ch’ins adempleschia quai ch’els avevan sperà lezza giada. Sco portaparolas figuravan lavurants e differentas gruppas da sanestra da la SPD. Ils manaders dals spartakists n’han percunter betg prendì part uffizialmain. Ed era en l’uschenumnada revolta da Spartakus ch’è suandada è mo ina part dals aderents da la KPD stada involvida.

Ils iniziants da la demonstraziun dals 5 da schaner han elegì ina ‹cumissiun da la regenza provisorica› cun 53 commembers. Questa cumissiun n’è dentant betg stada buna da dar a la revolta la vieuta decisiva. Liebknecht ha pretendì la cupitga da la regenza ed è sa collià cun l’opiniun maioritara en la cumissiun che propagava il cumbat armà. Rosa Luxemburg percunter – e cun ella la maioritad dals manaders da la KPD – era da l’avis ch’i saja il fallà mument per ina sullevaziun ed è sa dustada cun tutta forza encunter acziuns guerrilas.

La finala ha la cumissiun revoluziunara decidì da clamar ils 6 da schaner ad in’ulteriura demonstraziun. A quella èn anc bler dapli umans sa participads ch’il di avant. Danovamain purtavan els placats cun l’inscripziun ‹frars, betg sajettar!›. Ina part dals parsuras revoluziunars ha cumenzà a s’armar ed a dumandar la cupitga da la regenza dad Ebert. Ma las stentas dals activists da la KPD da trair las truppas da lur vart èn stadas senza success. Schizunt la divisiun marina dal pievel n’è betg stada pronta da sustegnair activamain ina revolta armada.
Entant che Ebert ha fatg avanzar ulteriuras truppas, ha el acceptà l’offerta da l’USPD d’intermediar tranter el e la cumissiun revoluziunara. Ma suenter ch’ils moviments da truppa ed in fegl sgulant da la SPD cun il titel ‹L’ura dal quint final vegn› èn vegnids enconuschents, ha la cumissiun interrut ils 8 da schaner ulteriuras discussiuns. Uschia ha Ebert cumenzà ad activar las truppas staziunadas a Berlin encunter ils occupants. Ils 9 da schaner han ellas supprimì cun violenza la revolta improvisada. Ils 12 da schaner èn era ils corps libers antirepublicans avanzads. Gustav Noske, il deputà dal pievel per l’armada e la marina, ha surprendì ils 6 da schaner il cumond suprem sur da questas truppas ed ha ditg: «E bain, in sto esser il chaun da sang. Jau na tem betg la responsabladad.» Suenter ch’ils corps libers avevan rumì differentas chasas e sajettà ils occupants tenor dretg marzial, ha il rest capitulà. Ina part dad els è dentant medemamain vegnida sajettada. Uschia han en tut 156 persunas pers lur vita durant la revolta da schaner.

Ils instigaders supponids da la revolta eran bain sa retratgs e sa zuppads. Els avevan dentant refusà da bandunar Berlin, era sche lur socis als avevan supplitgà intensivamain da far quai. La saira dals 15 da schaner 1919 han ins chattà Rosa Luxemburg e Karl Liebknecht en in’abitaziun a Wilmersdorf, arrestà els e surdà els al corp liber il pli grond, la divisiun da guardia, chavallaria e tiradurs. Lur manader, il cumandant Waldemar Pabst, als ha interrogà e maltractà grevamain. Anc la medema notg han ins pitgà ils arrestads cun chaltgogns dal schluppet fin ch’els èn ids en svaniment e suenter mazzà els cun sajets en la tempra. La bara da Rosa Luxemburg han ins bittà da la punt da Lichtenstein en il chanal da la reserva a Berlin. Pir l’emprim da zercladur 1919 è la morta vegnida chattada.

Per quest act èn mo ils retschaviders da l’ordra subordinads ch’han commess ils murdraretschs vegnids sentenziads, e quai a chastis da libertad minims. La procedura da cassaziun cunter ils delinquents ha Noske la finala laschà sistir. Pli tard han ils naziunalsocialists indemnisà intgins dad els per l’arrest e la persecuziun penala ed han transferì la chavallaria da guardia en la SA (Sturmabteilung). L’autur principal, Waldemar Pabst, n’è mai vegnì cità avant dretgira. En in’intervista cun il magazin da novitads "Der Spiegel" da l’onn 1962 ha el ditg che Noske haja pli tard approvà sia moda d’agir. En sias regurdanzas postumas ha el dentant pretendì ch’el haja gia telefonà avant l’assassinat cun Noske en la chanzlia da l’Imperi. Sche quel ha propi dà il cumond n’è mai vegnì examinà, ni dal parlament ni da la dretgira u da schurnalists.

Pervia dals assassinats dals 15 da schaner è il foss tranter la SPD e la KPD anc vegnì pli grond. Quai ha tranter auter gì per consequenza che las duas partidas n’èn betg s’unidas ad in agir communabel cunter la NSDAP cur che quella è daventada adina pli ferma suenter il 1930.

Ils emprims mais da l’onn 1919 hai dà ulteriuras emprovas da revoltas armadas en differentas regiuns da la Germania. En intginas han ins proclamà republicas da cussegls transitoricas. Quests novs cumbats èn ruts ora suenter che Noske aveva decidì la fin schaner d’agir cun violenza era cunter la republica da cussegls da Bremen. Malgrà in’offerta da discussiun da vart dals cussegliers, ha el ordinà a las uniuns dal corp liber d’invader la citad. Durant ils cumbats èn morts l’entschatta favrer var 400 umans. 

Sco reacziun sin quai hai dà chaumas da massa a Sachsen, en il Rheinland ed en il Ruhrgebiet. Ils aderents da l’USPD, da la KPD e perfin da la SPD han appellà da far ina chauma generala a partir dals 4 da mars. Cunter la voluntad dal directori da la chauma èn dentant ruts ora cumbats sin las vias da Berlin. La regenza prussiana ch’aveva en il fratemp declerà il stadi da bloccada, ha clamà en agid la regenza da l’Imperi. Uschia ha Noske danovamain engaschà truppas sut il commando da Pabst cunter ils chaumaders. Enfin ils 16 da mars èn var 1200 persunas vegnidas sajettadas a Berlin, tranter ellas bleras senz’armas e nunparticipadas. Tranter auter han ins executà arbitrarmain 29 commembers da la divisiun marina dal pievel, cunquai che Noske aveva cumandà da sajettar mintga persuna cun in’arma tenor dretg marzial.

Era a Hamburg e Sachsen-Gotha hai dà situaziuns sco en ina guerra civila. Da tut las regenzas da cussegls è la republica da cussegls da Minca sa tegnida il pli ditg. Pir truppas da corp liber da la Prussia e da Württemberg èn vegnidas da rumper la resistenza ils 2 da matg 1919. Ma era a Minca han gì lieu excess da violenza sumegliants a quels da Berlin e Bremen.

Tenor l’opiniun scientifica d’ozendi n’era la fundaziun d’ina dictatura da cussegls bolschevistica en Germania gia dapi ils 9/10 da november 1918 betg pli probabla. Tuttina sa sentiva la regenza dad Ebert smanatschada d’ina emprova revoluziunara da vart da la sanestra radicala ed è s’unida cun la direcziun d’armada suprema e cun ils corps libers. Il proceder brutal dals corps durant differentas revoltas ha alienà differents democrats da sanestra da la SPD. Els vesevan la conduita dad Ebert, Noske ed auters manaders da la SPD durant la revoluziun sco tradiment da lur agens aderents.

Ils 10 da schaner han gì lieu las elecziuns per in’assamblea naziunala constituenta, las emprimas en Germania nua ch’era il dretg d’eleger da las dunnas valeva. Sper la SPD e l’USPD èn era sa participadas la Partida da center catolica e pliras partidas burgaisas ch’eran sa constituidas dapi il november: la Partida democratica tudestga (DDP), la Partida populara tudestga (DVP) e la Partida populara naziunala tudestga conservativa e naziunalistica (DNVP). La KPD n’è betg sa participada, e quai encunter la recumandaziun da Rosa Luxemburg.

La SPD ha retschet 37,4 % da las vuschs e furmava uschia la partida la pli ferma. En l’assamblea naziunala ha ella pudì occupar 165 da 423 deputads. Cun 7,6 % da las vuschs ha l’USPD tramess 22 deputads. Suenter il putsch da Kapp-Lüttwitz l’onn 1920 ha la partida gudagnà impurtanza per curt temp, è dentant sa schliada il 1922. Cun 91 deputads en l’assamblea naziunala era la Partida da center la segund ferma. La DDP ha survegnì 75, la DVP 19 e la DNVP 44 mandats. Pia ha la SPD furmà ina coaliziun guvernamentala cun il center e la DDP.

Per mitschar dals effects posteriurs da la revoluziun a Berlin è l’assamblea naziunala sa reunida ils 6 da favrer a Weimar. Là ha ella elegì ils 11 da favrer Friedrich Ebert sco president da l’Imperi ad interim ed ils 13 da favrer Philipp Scheidemann sco primminister da la nova coaliziun. Ils 21 d’avust han ins saramentà definitivamain Ebert sco president da l’Imperi.

La nova constituziun da Weimar, ch’ha transfurmà l’Imperi tudestg en ina republica democratica, è vegnida approvada ils 11 d’avust 1919 cun las vuschs da la SPD, dal center e da la DDP. Ella ha cuntinuà la tradiziun liberala e democratica dal 19avel tschientaner ed ha surpiglià – sco pli tard era la lescha fundamentala – bleras passaschas litteralmain or da la constituziun da la Paulskirche da l’onn 1849. Pervia da las proporziuns da partida entaifer l’assamblea naziunala èn dumondas centralas dals revoluziunaris da november restadas nunaccumplidas, uschia per exempel la socialisaziun da l’industria e la democratisaziun dal corp d’uffiziers. En pli èn ils dretgs dals funcziunaris imperials e da la schuldada vegnids protegids explicitamain.

La constituziun da Weimar cuntegneva d’ina vart elements democratics sco l’iniziativa dal pievel e la decisiun dal pievel. Da l’autra vart ha l’artitgel d’ordinaziun d’urgenza 48 dà al president da l’Imperi plenipotenza da reger era cunter la maioritad dal Reichstag ed en cas urgents era il dretg d’engaschar schuldada en l’intern. Quest artitgel dueva gidar ils onns 1932/33 l’NSDAP a destruir la democrazia.

La Revoluziun da november è bain in dals eveniments ils pli impurtants da l’istorgia tudestga, ma tuttina n’è ella betg preschenta en la memoria istorica da blers Tudestgs. Ditg han la disditga da la Republica da Weimar ed il temp dal naziunalsocialissem bloccà la vista sin ils eveniments dals onns 1918/19. Si’interpretaziun è fin ussa segnada pli ferm da legendas che da fatgs. Tant la dretga sco la sanestra radicala han nutrì sur lung temp l’idea ch’igl haja dà da quel temp ina revolta communista cun la finamira da transfurmar la Germania en ina republica da cussegls tenor il model sovietic. Era las partidas dal center democratic, surtut la SPD, n’han ditg betg gì interess vi d’ina valitaziun dals eveniments ch’avevan transfurmà la Germania en ina republica. Tar in’examinaziun pli precisa ves’ins dentant che la revoluziun è tant vegnida purtada sco franada dals socialdemocrats.

Er la flaivla democrazia da la Republica da Weimar e sia disfatga 14 onns pli tard sa laschan per part declerar cun la moda e maniera co ch’ils contemporans han tematisà (ed instrumentalisà) ils eveniments dal 1918/19. Da grond’impurtanza è stà che la regenza imperiala ed il directori da l’armada suprem han refusà da surprender responsabladad ed han surlaschà a las partidas maioritaras dal Reichstag da superar la disfatga en l’Emprima Guerra mundiala. Il calcul davostiers mussa in citat or da l’autobiografia da Groener, il successur da Ludendorff: «Per mai èsi stà be dretg che l’armada ed il directori èn restads uschè nuninteressads sco pussaivel tar questas tractativas d’armistizi sventiraivlas, da las qualas ins na pudeva spetgar nagut dal bun.»

Tras quai è naschida l’uschenumnada legenda da la stilettada. Tenor quella hajan ils revoluziunaris dà a dies a l’armada ‹nunsurventschida sin il champ da battaglia› e midà uschia la victoria segira en ina disfatga. Erich Ludendorff ha per gronda part provocà questa falsificaziun da l’istorgia per pudair zuppentar sias atgnas decisiuns militaras sbagliadas. Entaifer las gruppas naziunalisticas è questa legenda dada sin terren fritgaivel. Là èn revoluziunaris e perfin politichers sco Ebert – che na vuleva mai ina revoluziun ed ha fatg tut il pussaivel per la chanalisar e franar – vegnids diffamads sco ‹malfacturs dal november›. La radicala da dretga n’aveva gnanc scrupels da commetter assassinats politics sco per exempel en il cas da Matthias Erzberger e Walter Rathenau. Plinavant èsi stà intenziunà simbolicamain ch’il putsch da Hitler da l’onn 1923 ha gì lieu precis ils 9 da november.

A partir da sia naschientscha era la republica marcada cun la macla da la sperdita da la guerra. Ina gronda part da la burgaisia e da las veglias elitas da l’industria gronda, da l’agricultura gronda, dal militar, da la dretgira e da l’administraziun n’han mai acceptà la nova furma statala. Els vesevan en la republica democratica in product ch’ins dueva eliminar uschè spert sco pussaivel. Da l’autra vart ha la conduita da la direcziun da la SPD durant la revoluziun chatschà blers commembers da partida tar ils communists. Uschia ha la naschientscha disfortunada da la Republica da Weimar gì per consequenza che la nova furma statala è restada ina ‹democrazia senza democrats›.

Tut tenor lur persvasiun politica han gia perditgas contemporanas giuditgà la Revoluziun da november a moda fitg differenta. Quai mussan remartgas fatgas durant u gist suenter ils eveniments dal november 1918 u en la retrospectiva.

Senz’agitaziun e cun in tschert levgiament ha il teolog evangelic e filosof Ernst Troeltsch registrà co che la gronda part dals burgais da Berlin ha percepì ils 10 da november: «La dumengia suenter ina notg anguschusa è il maletg or da las gasettas da la damaun stà cler: l’imperatur en Ollanda, la revoluziun en la gronda part dals centers victoriusa, ils prinzis federals vi dal demissiunar. Betg in um mort per l’imperatur u l’Imperi! La cuntinuaziun dal duair segirada e nagin assagl sin las bancas! (...) Trams e metros funcziunavan sco adina, il sutpegn per l’urden dals basegns directs. Sin mintga vista vesev’ins: las pajas vegnan sbursadas.»

In artitgel dal publicist liberal Theodor Wolff ch’è cumparì gist ils 10 da november en il "Berliner Tageblatt" è stà memia optimistic visavi in success da la revoluziun sco ch’era la direcziun da la SPD al pudeva avair en mira: «La pli gronda da tut las revoluziuns ha cupitgà sco in orcan nunprevis il reschim imperial cun tut quai ch’appartegneva ad el. Ins po numnar ella la pli gronda da tut las revoluziuns, cunquai che nagina bastille (...) uschè solida è vegnida conquistada cun in assagl. Avant in’emna existiva anc in apparat d’administraziun militar e civil (...) ch’era uschè enragischà ch’ins crajeva vi da sia regenza anc sur ils midaments dal temp ora. (...) Ier a bun’ura era – almain a Berlin – anc tut qua. Ier suentermezdi n’existiva nagut pli.»

Tut auter ha l’extrema da dretga percepì ils eveniments. Sconuschend u interpretond sapientivamain en moda diversa ils fatgs ha il schurnalist Paul Baecker scrit ils 10 da november en la "Deutsche Tageszeitung" ina contribuziun che cuntegna elements essenzials da la legenda da la stilettada ch’Adolf Hitler ed ils naziunalsocialists duevan derasar pli tard: «L’ovra che noss babs han obtegnì tras cumbat e cun lur sang prezius – destruida tras tradiment da l’agen pievel! La Germania ch’era nunsurventschida enfin ier è oz tradida a ses inimis tras umens cun nums tudestgs, tras ruptura da fidaivladad entaifer las atgnas lingias, abattida en putgà e vargugna! Ils socialists tudestgs savevan che la pasch era sin buna via e ch’ins dueva mo pli mussar ina front solida per emnas u forsa mo per dis per obtegnair cundiziuns supportablas. En questa situaziun han els tratg si la bandiera alva. Quai è ina culpa che na vegn mai ad esser perdunada. Quai è in tradiment, betg mo da la monarchia e da l’armada, ma era dal pievel tudestg che vegn a stuair purtar las consequenzas tras tschientaners da declin e da miseria.»

En in artitgel scrit per il 10avel anniversari da la revoluziun ha il publicist da sanestra Kurt Tucholsky constatà che ni Wolff ni Baecker hajan gì raschun. El ha bain era rinfatschà ad Ebert e Noske d’avair fatg tradiment – betg da la monarchia, ma da la revoluziun. Era sch’el veseva en la revoluziun mo in moviment revoluziunar ha Tucholsky analisà il decurs effectiv dals eveniments pli cler che la gronda part da ses contemporans. L’onn 1928 ha el scrit en "November-Umsturz": «La revoluziun tudestga ha gì lieu l’onn 1918 en sala.» «Quai ch’ha gì lieu da quel temp n’è betg stà ina revoluziun: nagina preparaziun mentala existiva, nagins manaders spetgavan pronts per il sigl en il stgir; i n’existivan naginas finamiras revoluziunaras. La mamma da questa revoluziun era il desideri da la schuldada da pudair ir a chasa per Nadal. E stancladad, disgust e stancladad.» «Las pussaivladads che sa chattavan sin via èn vegnidas tradidas dad Ebert e da sia glieud. Fritz Ebert, ch’ins na po betg sullevar ad ina persunalitad cun al numnar Friedrich, è stà uschè ditg cunter la fundaziun d’ina republica sco ch’el n’ha betg vesì la pussaivladad da daventar president; il soci Scheidemann e tutti quanti èn stads cussegliers da regenza impedids. (...)» «Suandantas pussaivladads han ins laschà davent da quel temp: la destrucziun dals stadis federals; la spartiziun da la gronda proprietad da terren; la socialisaziun revoluziunara da l’industria; ina refurma da persunal en l’administraziun e la dretgira.» «Ina constituziun republicana ch’eliminescha en mintga frasa la proxima ed ina revoluziun che discurra da dretgs bain acquistads per funcziunaris dal vegl reschim pon ins be rir ora.» «La revoluziun tudestga n’ha anc betg gì lieu.»

In’opiniun sumeglianta ha era gì Walter Rathenau. El ha numnà la Revoluziun da november ina «dischillusiun», in «regal da casualitad», in «product da desperaziun», ina «revoluziun per sbagl». Ella na meritia betg quest num, cunquai ch’ella n’haja betg «eliminà la situaziun insupportabla», ma saja «degenerada ad in cumbat d’interess umiliant». Plinavant: «Ins n’ha betg rut ina chadaina tras il spiert e la voluntad, ma in marschlos ha fatg ruina. La chadaina è crudada ed ils liberads eran surprendids, pers, schenads ed han duì sa preparar cunter veglia. Quels ch’han vis lur avantatg èn sa muvids il pli spert.»

Cunter las opiniuns da Tucholsky e Rathenau è sa mess l’istoricher e publicist Sebastian Haffner ch’aveva passentà sco uffant la revoluziun a Berlin. Or d’ina distanza da 50 onns ha el scrit en si’ovra "Der Verrat" il suandant davart ina da las legendas ch’eran sa furmadas – surtut entaifer la burgaisia – enturn ils eveniments dal november 1918: «Ina veritabla revoluziun, uschia pon ins anc adina udir en differents lieus, n’avessi betg dà en Germania l’onn 1918. Quai ch’è propi capità è stà in collaps. Mo la flaivlezza da las pussanzas disciplinaras en il mument da la disfatga ha laschà parair ina revolta da mariners sco ina revoluziun. Quant fauss e tschorv che quai è ves’ins cun in’egliada, sch’ins cumpareglia l’onn 1918 cun l’onn 1945. Là hai propi dà mo in collaps. Segir che la revolta da mariners da l’onn 1918 ha dà l’impuls per la revoluziun, ma propi mo l’impuls. L’extraordinari è stà ch’ina simpla revolta da mariners en l’emprima emna dal november 1918 ha chaschunà in terratrembel ch’ha commovì tut la Germania e che tut l’armada patriotica, tut ils lavurants burgais ed en Baviera ultra da quai era ina part da la populaziun rurala è s’elevada. Questa sullevaziun n’era betg pli ina simpla revolta, ma ina dretga revoluziun. (...). Sco mintga revoluziun ha era quella cupitgà in urden vegl ed ha plazzà in nov. Ella n’è betg mo stada destructiva, ma era creativa. (...). Sco prestaziun revoluziunara da massa na stat il november 1918 tudestg ni davos il fanadur 1789 franzos ni davos il mars 1917 russ.»

Durant il temp dal naziunalsocialissem n’han las lavurs d’emigrants davart la Republica da Weimar e la Revoluziun da november publitgadas a l’ester betg pudì vegnir recepidas en Germania. Quai vala per exempel per l’istorgia da la Republica da Weimar d’Arthur Rosenberg publitgada il 1935. Or da sia perspectiva era la situaziun politica anc averta a l’entschatta da la revoluziun. Ils lavurants socialists e democratics avessan tuttavia gì la schanza da daventar ils purtaders socials da la republica e da chatschar enavos las forzas conservativas. Dà en l’aua è quai d’ina vart pervia da las decisiuns faussas dals manaders da la SPD, da l’autra vart pervia da la strategia revoluziunara da l’ala extremamain sanestra dal moviment dals lavurants.

Suenter il 1945 è la perscrutaziun da la Germania dal Vest davart l’istorgia da la Republica da Weimar sa concentrada surtut sin sia fin. Theodor Eschenburg per exempel ha ignorà l’onn 1951 per gronda part l’entschatta revoluziunara da la republica. Era Karl Dietrich Bracher ha tschentà il 1955 la Revoluziun da november en ina perspectiva cun la finiziun da la republica. Quant pauc ch’ins ha resguardà la revoluziun suenter il 1945 en las preschentaziuns generalas da quel temp mussa per exempel Erich Eyck: en si’istorgia da la Republica da Weimar en dus volums consecrescha el als eveniments revoluziunars mo stgars 20 paginas. Il medem vala era per la contribuziun da Karl Dietrich Erdmann a l’otgavla ediziun dal "Gebhardtsches Handbuch zur Deutschen Geschichte". Tuttina ha la perspectiva da quest autur dominà l’interpretaziun dals eveniments da november suenter il 1945. Tenor el sa tractavi ils onns 1918/19 da la tscherna tranter la «revoluziun sociala en uniun cun las forzas che chatschavan ad ina dictatura proletara u la republica parlamentara en uniun cun ils elements conservativs sco il corp d’uffiziers tudestg». La «dictatura da cussegls» smanatschanta haja sfurzà la democrazia sociala da s’unir cun las veglias elitas. La culpa per il nunsuccess da Weimar sajan a la fin ils extrems da sanestra stads. Suondan ins questa perspectiva, alura èn ils eveniments dals onns 1918/19 in cumbat da defensiun prosperaivel da la democrazia cunter il bolschevissem.

Quest’interpretaziun sa basava sin l’ipotesa che l’extrema da sanestra saja stada relativamain ferma e propi ina smanatscha per il svilup democratic. Per Kolb era quai l’ironia da l’istorgia che blers istorichers conservativs e liberals gievan perina cun l’istoriografia marxistica ch’aveva attribuì surtut a l’uniun da Spartakus in potenzial revoluziunar considerabel. Questa valitaziun da l’extrema da sanestra ha dentant manà ad interpretaziuns da la rolla da la SPD dal tuttafatg cuntrarias: Entant che la gronda part dals istorichers en la Republica Federala Tudestga dal suenterguerra ha liberà ella da l’odi dals malfatschents da november, ha l’istoriografia da la DDR rinfatschà ad ella d’avair «tradì la classa da lavurants» ed a la direcziun da l’USPD d’esser incumpetenta. Quest’interpretaziun correspunda a la tenuta tradiziunala da la KPD suenter il 1919 ed a las tesas dal comité central da la SED dal 1958. Tenor lez è la Revoluziun da november restada «en ses caracter ina revoluziun democratic-burgaisa, exequida en in tschert volumen cun meds e metodas proletaras». Il fatg ch’i n’ha betg dà ina revoluziun da la classa da lavurants en Germania malgrà las «premissas objectivas» han ins declerà cun il «factur subjectiv» e surtut cun l’absenza d’ina «partida da cumbat marxistic-leninistica». La fundaziun da la KPD è consequentamain stà il punct d’inversiun decisiv da l’istorgia tudestga. En opposiziun tar la lingia da partida uffiziala ha Rudolf Lindau preschentà la tesa ch’i saja stà ina revoluziun tendenzialmain socialista. Malgrà il pregiudizi ideologic ha la perscrutaziun en la DDR extendì la savida davart la Revoluziun da november.

Entaifer la Republica federala sa concentrava l’interess da la perscrutaziun durant ils onns 1950 surtut sin la fasa finala da la Republica da Weimar. Dapi ils onns 1960 è l’accent sa spustà a l’entschatta revoluziunara da la republica. Motiv per quest spustament è stada la scuverta che las decisiuns ed ils svilups succedids durant la revoluziun hajan giugà ina rolla decisiva tar la disfatga da l’emprima republica tudestga. En quest connex èn ins surtut s’interessà per ils cussegls da lavurants e schuldada. Lur parita sco moviment dals extremists da sanestra han ins stuì reveder per gronda part. Auturs sco Ulrich Kluge, Eberhard Kolb, Reinhard Rürup ed auters han argumentà che la basa sociala per in midament democratic da la societad saja stada bler pli vasta en las emprimas emnas da la revoluziun che quai ch’ins haja pensà fin ussa; ed il potenzial da l’extrema da sanestra saja stà objectivamain pli flaivel che quai che la direcziun socialista maioritara crajeva subjectivamain. Il ‹bolschevissem› na saja betg stà ina smanatscha reala. Perquai saja la libertad dal cussegl dals deputads dal pievel d’agir en direcziun d’ina democratisaziun consequenta da l’administraziun, dal militar e da la societad stada relativamain gronda. La direcziun da la MSPD n’haja dentant betg fatg quest pass, cunquai ch’ella crajeva d’ina vart vi da la loialitad da las elitas veglias e disfidava da l’autra vart al moviment da massa spontan. Il resultat da questa lingia saja stà resignaziun e la radicalisaziun dal moviment da cussegls. Questas tesas èn vegnidas consolidadas grazia a la publicaziun dals protocols dal cussegl dals deputads dal pievel. L’istorgia da la revoluziun vesev’ins pli e pli sco istorgia da sia retratga successiva.

Questa nov’interpretaziun da la revoluziun è sa fatga valair relativamain spert en la perscrutaziun, era sche las ideas veglias han existì vinavant. Las perscrutaziuns da la structura dals cussegls da lavurants e schuldada èn fin oz incontestadas, damai ch’ellas pon sa basar sin bunas funtaunas. L’interpretaziun dals eveniments revoluziunars han ins percunter crititgà e modifitgà vers la fin dals onns 1970. La critica pertutgava il maletg per part idealisà dals cussegls da lavurants e schuldada da vart dal moviment dal 1968. Peter von Oertzen ha descrit ina democrazia sociala a basa da cussegls sco alternativa positiva a la republica burgaisa. Perencunter veseva Wolfgang J. Mommsen ils cussegls betg sco moviment democratic cun ina finamira unitara, mabain sco gruppa eterogena cun differentas motivaziuns e finamiras. Jesse e Köhler pledavan perfin d’ina «construcziun d’in moviment da cussegl [democratic]». Ma era quests auturs han excludì ina «reversiun en las posiziuns dals onns tschuncanta»: «Ils cussegls n’eran ni orientads al communissem ni pon ins definir la politica dals socialdemocrats da maioritad da quel temp sco fortunada e gloriusa.»

Tenor Kolb e Kluge fissan las schanzas da pusar la republica sin ina basa pli lada stadas intactas durant la Revoluziun da november. Cun survalitar las uschenumnadas smanatschas da vart da la radicala da sanestra sajan ils socialdemocrats percunter s’unids cun las veglias elitas. Per la Republica da Weimar haja quai furmà in problem da structura considerabel.

Era tenor Heinrich August Winkler existiva tranter ils 9 da november 1918 ed ils 19 da schaner 1919 ina schanza reala da diminuir il «pais da l’ierta dal stadi autoritar» e da stgaffir ina democrazia parlamentara cun grond’approvaziun da vart da la societad. Per evitar in chaos sajan ils socialdemocrats stads obligads da «lavurar restrenschidamain cun ils purtaders dal vegl reschim», hajan dentant fatg quella lavur pli intensivamain che necessari: «Cun ina voluntad politicamain pli creativa avessan ils socialdemocrats pudì midar dapli (...) per segirar la basa sociala da la republica entant che ses adversaris eran anc calms. Quai avessan tant l’experientscha istorica sco la raschun politica pudì mussar.» Ebert ed ils deputads da la SPD en la regenza da l’Imperi provisorica speravan sin la cumpetenza da las veglias elitas e lur loialitad. Pervia da quai sajan la socialisaziun da las minieras da charvun da crap sco era la democratisaziun dal militar e dal status dals funcziunaris betg vegnidas cuntinuadas, mabain evitadas. Winkler e Rudolf Hilferding èn persvas che quai saja stà il sbagl decisiv da la SPD che dueva la finala fullar via a la carriera da Hitler.

Questa valitaziun da l’onn 1990 ha Winkler modifitgà 10 onns pli tard en "Der lange Weg nach Westen". Tenor el na fiss l’istorgia betg ida radicalmain auter, sch’ils socialdemocrats fissan sa sentids main sco administraturs da concurs d’in stadi autoritar che sco fundaturs d’ina democrazia: «La regenza transitorica n’ha betg pudì midar ora tut las classas da la societad. Sch’ella avess vulì far quai, fiss resultada ina guerra civila. Cun raschun han ils socialdemocrats empruvà d’evitar quest’escalaziun che na fiss cun segirtad betg stada in med per stgaffir ina democrazia.» Ebert haja vesì quai pli claramain che la radicala da sanestra e Rosa Luxemburg. Per quests circuls saja la «guerra civila» mo stada in auter num per «lutga da classa».


Gerhard Engel/Baerbel Holtz/Gaby Huch/Ingo Materna (ed.): "Großberliner Arbeiter- und Soldatenräte in der Revolution 1918/1919. Dokumente der Vollversammlungen und des Vollzugsrates", 3 toms, Akademie Verlag, Berlin 1993, 1997, 2002. ISBN 3-05-002247-7, 3-05-003061-5, 3-05-003665-6.



</doc>
<doc id="9114" url="https://rm.wikipedia.org/wiki?curid=9114" title="Native speaker">
Native speaker

Linguisticamein, oriund dalla linguistica engles-americana, ei in native speaker ina persuna che sa in cert lungatg sco lungatg-mumma. Questa persuna sa il lungatg senza restricziun d'udia ni savida grammaticala ni ortografica. In native speaker ei ina persuna, che ha empriu in lugatg matern. Cun ils ulteriurs lungatgs ch'el ha empriu eis el negin native speaker. 


</doc>
<doc id="9115" url="https://rm.wikipedia.org/wiki?curid=9115" title="Sintaxa">
Sintaxa

La sintaxa s'occupescha dalla grammatica dalla construcziun (frasa). Ella interquera ils musters e las reglas per fuormar ord ils plaids proposiziuns u construcziuns. Sper quella perspectiva dallas sintaxa ella construcziun, dat ei era ina sintaxa intraverbala u ina sintaxa da plaids che interqueran las fuormaziun da plaids. Plinavon dat ei era la sintaxa dil text che s'occupescha dils referiments enteifer ils texts.

En la linguistica succeda la sintaxa sco perscrutaziun scientifica dalla fuorma e structura da lungatgs naturals.


</doc>
<doc id="9116" url="https://rm.wikipedia.org/wiki?curid=9116" title="Fonologia">
Fonologia

La fonologia ei ina disciplina dalla linguistica. Ella interquera tgei suns che san differenziar plaids sut tgei cundiziuns.

Fonems ein tals suns che differenzieschan dus plaids in da l’auter.

La fonologia interquera ils differents sistems da fonems (=la pli pintga unitad d’in lungatg che differenziescha la muntada d’in plaid).

La fonologia s’occupescha culs fonems, la fonetica perencunter cun la descripziun dils suns.


</doc>
<doc id="9117" url="https://rm.wikipedia.org/wiki?curid=9117" title="Semantica">
Semantica

Semantica (gr. σημαίνειν "sēmainein", "determinar"), era numnau la "scienzia dalla muntada", ei la teoria dalla muntada dils segns. Cun "segns" ein unitads ch'ins vesa, auda ni palpa manegei e che han ina certa muntada per in participont dad ina communicaziun. Signals da traffic sco era la scartira da tschocs cumpleteschan quella cundiziun. Aschi lunsch sco la semantica s'occupescha cun segns da tuttas modas e manieras ei ella ina part parziala dalla semiotica (teoria da segns); sche mo ils segns linguistics ein manegei, ei ella ina part parziala dalla linguistica (scienzia dils lungatgs).



</doc>
<doc id="9118" url="https://rm.wikipedia.org/wiki?curid=9118" title="Morfologia">
Morfologia

La morfologia ei ina disciplina linguistica. Ella sededichescha alla perscrutaziun dils pli pigns elements dalla grammatica, ils morfems. La structura ed ils principis dil lungatg s’audan tier la morfologia.

La morfologia san ins era numnar la grammatica dil plaid. Tut las midadas grammaticalas ch’ins sa far vid in plaid per midar siu senn (conjugaziun etc.)

Il plaid morfologia ei vegnius inventaus da Goethe el 19avel tschentaner. El druvava quella noziun per la scienzia dallas fuormas, oravontut ella botanica. Igl onn 1860 ha August Schleicher lu surpriu la noziun dalla morfologia per la linguistica.


</doc>
<doc id="9119" url="https://rm.wikipedia.org/wiki?curid=9119" title="Prosodia">
Prosodia

La noziun prosodia (dil grec πρός "pros" ed ᾠδή "ōdē"; accent da plaids, intunaziun da silbas ni la melodia dalla construcziun) definescha ina part dalla fonologia, la quala sefatschenta da structuras foneticas dil lungatg.

La prosodia ei la musica dil lungatg che cumpeglia tempo, ritmus, pausas, intunaziun ed accents. Prosodia sereferescha en general a parts pli grondas ch’in fonem sulet. In fonem ei la pli pintga unitad da sun dil lungatg.

Sch’ins empren in lungatg jester ston ins enconuscher las reglas da prosodia per aschia evitar accents nunvuglients.


</doc>
<doc id="9120" url="https://rm.wikipedia.org/wiki?curid=9120" title="Metalinguistica">
Metalinguistica

La metalinguistca (da "meta" e "lingua", rum. "davos" e "lungatg") u metareflexiun ei la sparta dalla linguistica che s'occupescha cun il lungatg e sia relaziun tier la cultura e la societad.

Ella s'occupescha cun il patertgar e dicuorer davart in lungatg.

Persunas bi- e plurilinguas han svilupau in dun spezial per duvrar la metalingustica, damai ch'els ein disai da midar denter dus ni plirs lungatgs.


</doc>
<doc id="9121" url="https://rm.wikipedia.org/wiki?curid=9121" title="Semilinguissem">
Semilinguissem

Semilinguissem ei ina fuorma extrema dil bilinguissem subtractiv ed ei in disturbi dil lungatg veritabel.

Bilinguissem subractiv ha sequenzas negativas sil effect general, problems emoziunals e problems en la veta sociala. In exempel ein schliatas notas en scola ni problems da contacts cun autras persunas. Quei ei in effect tier biars affons migrants. Quei semuossa tier affons che han buc empriu bein il lungatg-mumma ed ston ussa emprender in niev lungatg eventualmein era en ina autra cultura. Ei dat in grond scumbegl da lungatgs.


</doc>
<doc id="9122" url="https://rm.wikipedia.org/wiki?curid=9122" title="Cumpetenza dil lungatg">
Cumpetenza dil lungatg

La cumpetenza dil lungatg (savida generala dil lungatg, buc veseivla, il cuntrari dalla performanza → la savida che ei veseivla) ei per l’ina ina part dalla habilitad cognitiva e per l’autra la habilitad da formular grammaticalmein, ortograficamein e sintacticamein correct in messadi.

La tiarza part dalla cumpetenza dil lungatg ei la habilitad da s’exprimer adequat el context social (cumpetenza communicativa).

La cumpetenza dil lungatg ei la savida linguistica cunscienta ed incunscienta d’in carstgaun.


</doc>
<doc id="9123" url="https://rm.wikipedia.org/wiki?curid=9123" title="Performanza">
Performanza

La performanza ei in’indicaziun pil diever dil lungatg, ni semplamein pil discuorer e scriver. La cumpetenza indichescha tut quei ch’in pledader sa, la performanza denton mo quei ch’il pledader sa sapientivamein e ch’el vegn da mussar effectivamein.


</doc>
<doc id="9124" url="https://rm.wikipedia.org/wiki?curid=9124" title="Bilinguitad additiva">
Bilinguitad additiva

Ins tschontscha d’ina bilinguitad additiva sch’ins sa omisdus lungatgs sin in ault nivel. L’aquista dil secund lungatg ha ina positiva influenza sin igl emprem lungatg e promova la intelligenza e las habilitads socialas digl affon.

Il cuntrari dalla bilinguitad additiva ei la bilinguitad substractiva: cheu influenzeschan ils dus lungatgs in l’auter a moda negativa.


</doc>
<doc id="9131" url="https://rm.wikipedia.org/wiki?curid=9131" title="Tschiertschen-Praden">
Tschiertschen-Praden

Tschiertschen-Parden è ina vischnanca politica svizra en il che appartegna al circul Churwalden dal district Plessur.


</doc>
<doc id="9137" url="https://rm.wikipedia.org/wiki?curid=9137" title="Gustaf Wingren">
Gustaf Wingren

Gustaf Wingren (* nat als 29 da november 1910 a Tryserum, Östergötland; † mort als 1 da november 2000) d’eira ün teolog svedais i’l 20avel tschientiner. Independent da las teologias principalas, chi dominaivan da quel temp las universitats e la vita ecclesiastica in Europa centrala, sviluppaiva Wingren ün agen concept d'üna teologia sistematica. 

Seis concept teologic ha i’l center l’impissamaint cha Gesu Crist renovescha la creaziun oriunda e deliberescha il "vegl Adam" in seis bsögn ed in sia praschun d'egoissem in möd ch'el til cloma illa libertà e schoglia seis lioms.

Sia critica as drizzaiva impustüt vers Rudolf Bultmann e Karl Barth. L'imbüttamaint da Wingren tunaiva cha tuots duos hajan invlidà da resguardar inandret il Vegl Testamaint e qua in prüma lingia il raquint da la creaziun. 
Mincha teologia biblica stoja cumanzar cul prüm artichel da la credentscha apostolica causa cha Gesu Crist (dal qual il seguond artichel tratta) saja la resposta sün quel. La concentraziun sün Gesu Crist ed il principi da la teologia pro el sun per Wingren vias orbas chi mainan davent da la Bibla e chi blockeschan implü il dialog necessari culla cultura seculara. 

Perdüttas principals da la teologia da Wingren d'eiran cuntinuadamaing Irenäus da Lyon e Martin Luther.



</doc>
<doc id="9141" url="https://rm.wikipedia.org/wiki?curid=9141" title="Glista da teologs grischuns">
Glista da teologs grischuns

Quai è ina glista da teologs e spirituals impurtants dal chantun Grischun en Svizra.

Davart mintga teolog e spiritual en questa glista datti in artitgel en il Biographisch-Bibliographisches Kirchenlexikon.






















</doc>
<doc id="9145" url="https://rm.wikipedia.org/wiki?curid=9145" title="Noemi">
Noemi

Noemi (* 25 da schaner 1982 a Roma; atgnamain Veronica Scopelliti) è ina chantadura da pop taliana. Ella ha gì ses début l'onn 2009 ed ha lura suttascrit in cuntract cun la chasa discografica Sony BMG. Entant ha ella publitgà 2 album, in EP e 7 singles.









</doc>
<doc id="9148" url="https://rm.wikipedia.org/wiki?curid=9148" title="Martin Luther King">
Martin Luther King

Martin Luther King, junior (* ils 15 da schaner 1929 ad Atlanta, Georgia; † ils 4 d’avrigl 1968 a Memphis, Tennessee) è stà in preditgant baptist e defensur dals dretgs civils dals Stadis Unids da l’America. Sin l’entir mund vala el sco in dals pli impurtants represchentants cunter la supressiun sociala ed il rassissem. En ils Stadis Unids da l’America è el stà circa durant ils onns 1955 fin 1965 il pli enconuschent pledader dal moviment american per ils dretgs da burgais ("Civil Rights Movement"). Sco med cunter la politica da la "Racial Segregation" (separaziun da las razzas) en ils stadis dal sid da l’USA propagava el da betg far obedientscha ed è sez sa participà ad acziuns correspundentas. Oravant tut pervi da l’engaschi e l’influenza da King è il "Civil Rights Movement" daventà in moviment da massa. Quest moviment ha la fin finala chaschunà l’aboliziun da la separaziun da las razzas e la realisaziun dal dretg da votar senza restricziun per la populaziun da pel naira en ils stadis dal sid da l’USA. Sco recumpensa per ses engaschament per la gistadad sociala ha King retschavì l’onn 1964 il Premi Nobel per la pasch.

King ch’ha adina pregià cunter la violenza è vegnì attatgà trais giadas corporalmain, ha survivì almain in attentat cun bumbas ed è vegnì arrestà dal 1955 fin il 1968 dapli che 30 giadas. Ils 4 d’avrigl 1968 è el vegnì assassinà a Memphis, Tennesse.

King è naschì sco figl da la scolasta Alberta Christine Williams King (1904–1974) e dal segund preditgant baptist en la plaiv d’Ebenez, Martin Luther King senior (1899–1984). Avant sia lavur sco preditgant è ses bab tranter auter stà gidanter en ina garascha d’autos e pumpier tar ina societad da viafier. King senior ha prendì suenter ses diplom en ina scola da la saira ed era gia avant la naschientscha da King junior president da l’organisaziun per ils dretgs dals burgais cun il num "National Association for the Advancement of Colored People" (NAACP) ad Atlanta.

Il tat da la vart da la mamma da King junior, Williams (* 1863), è stà in figl da sclavs ed è entrà l’onn 1894 en la plaiv d’Ebenez. A questa plaiv han fatg part tut las suandantas generaziuns. James King, il tat da la vart dal bab, aveva lavurà sin plantaschas da mangola a Stockbridge, var 20 kilometers davent d’Atlanta. Il num Martin Luther è stà per il bab e pli tard era per il figl expressiun d’in profund sentiment religius. A l’entschatta aveva il bab da King dentant num Michael King ed el sez Michael King, junior. En onur da Martin Luther ha il bab midà omadus nums l’onn 1934 suenter in viadi en Europa ch’als aveva tranter auter manà en Germania. Ensemen cun ses geniturs ha King vivì fin l’onn 1941 en l’Auburn Avenue 501, ina via nua che bunamain mo umans da pel naira bainstants vivevan.

Sco tut ils nairs è er King junior vegnì discriminà pervi da la separaziun da las razzas ch’existiva da quel temp en ils stadis dal sid da l’USA. Tut ils secturs da la vita da mintgadi eran separads en nair ed alv: scolas, baselgias, bajetgs publics, bus e trens, perfin tualettas e lavandins. Gia baud ha King resentì ina tala segregaziun sco gronda malgistadad, oravant tut pervi da l’influenza da l’educaziun da ses bab. En la vegliadetgna da 14 onns è el viagià d’Atlanta a Dublin, Georgia, ha prendì part ad ina concurrenza d’oraturs e gudagnà quella. Gia da quel temp è King s’engaschà publicamain per la desegregaziun sco er per in rinforzament da l’USA sco naziun:

Ils 18 da zercladur 1953 ha King maridà Coretta Scott Williams. Els èn vegnids spusads dal bab da King en la chasa paterna dad ella a Marion, Alabama. King e Scott han gì ensemen quatter uffants:

Tut ils quatter uffants èn s’engaschads respectivamain s’engaschan anc adina sco lur bab per ils dretgs dals burgais, era sche lur pleds e lur texts publitgads sa differenzieschan tematicamain in da l’auter. Coretta Scott, la dunna da King, è morta ils 30 da schaner 2006 en la vegliadetgna da 78 onns a Rosarito Beach, Mexico.

L’emprima experientscha negativa en connex cun la separaziun da las razzas ha King stuì far gia il cumenzament da la scola primara. Ses pli grond ami d’avant il temp da scola è stà in mattatsch da pel alva da la vischinanza. Cur che omadus èn vegnids scolarisads, n’han els betg pudì frequentar la medema scola. Da quel di davent na dastgava King era betg pli far termagls cun ses ami, perquai ch’el era da pel naira. Ensemen cun sia sora Christine ha King frequentà la "Younge Street Elementary School", nua ch’igl aveva sulettamain scolars da pel naira. King emprendeva tgunsch e suenter ch’el ha midà en la sisavla classa a la "David T. Howard Colored Elementary School", ha el sursiglì in per classas ed ha la fin finala frequentà cun 13 onns la "Booker T. Washington High School". La primavaira da l’onn 1944 ha King fatg cun success l’examen d’admissiun per il "Morehouse College" ed ha terminà la High School suenter l’indeschavla classa en la vegliadetgna da 15 onns.

Cun 17 onns è King daventà gidanter-preditgant da ses bab en la plaiv baptista d’Ebenez ad Atlanta, Georgia. Là ha el frequentà a partir dals 20 da settember 1944 la suletta scol’auta per umans da pel naira en il sid, il "Morehouse College", il qual el ha finì l’onn 1948 cun in "Bachelor of Arts" en sociologia. En il "Morehouse College" è Benjamin Mays, da quel temp president da la scola e defensur dals dretgs civils, stà in impurtant mentur per King. Er uschiglio ha King descrit l’atmosfera da la scola sco constructiva e per gronda part senza rassissem ed intoleranza visavi umans da pel naira.

Malgrà sia profunda cardientscha na vuleva King atgnamain betg daventar preditgant suenter sia scolaziun. Cun occupar ils emprims plazs en concurrenzas da retorica aveva el numnadamain scuvrì il pledar sco in da ses gronds talents. Ses bab e ses professers han dentant pudì persvader el da frequentar il "Crozer Theological Seminary" a Chester, Pennsylvania, per studegiar teologia. Là ha King legì Platon, John Locke, Jean-Jacques Rousseau, Aristoteles, Henry David Thoreau e Walter Rauschenbusch. Quests auturs han influenzà el uschè ferm ch’el ha definì per sasez da nov las incumbensas e la responsabladad d’in preditgant:

Ultra da quai è King sa fatschentà profundamain cun differentas teorias da furmas da societads. El ha per exempel legì Karl Marx ch’ha influenzà el fitg ferm, e quai malgrà che King refusava per gronda part sias ideas:

Influenzà King ha er Mahatma Gandhi, en spezial ses success politic be cun pratitgar l’amur per il proxim e senza far diever da violenza. King ha ditg ina giada davart Gandhi:

Pli tard ha King anc legì texts da Reinhold Niebuhr che crititgeschan il pacifissem. Quels n’han bain betg pudì midar si’idea da far resistenza senza violenza, han dentant influenzà ses maletg dal mund:

Il matg 1951 ha King terminà ses studi cun in "Bachelor of Divinity" en teologia. Per il temp suenter ses studi ha el gì pliras offertas, n’ha dentant betg tschernì la via simpla, mabain è sa decidì per ina plazza sco preditgant en il sid dal pajais. Uschia è el daventà l’onn suenter preditgant da la "Dexter Avenue Baptist Church" a Montgomery, Alabama. 

Durant quel temp ha King scrit a la Boston University a Massachusetts ses doctorat cun il titel "A Comparison of the Conceptions of God in the Thinking of Paul Tillich and Henry Nelson Wieman". L’onn 1955 ha el survegnì per quella lavur il "Doctor of Philosophy". L’onn 1991 è vegnì enconuschent che parts da la lavur sajan plagiats (mira sutvart).

Stgars in terz da la populaziun da Montgomery, ina citad en il sid da l’USA, era da pel naira e lavurava per gronda part sco famegls u sco emploiads da chasa. Il prim da december 1955 è vegnida arrestada la defensura dals dretgs da burgais Rosa Parks, perquai ch’ella ha refusà en in bus da dar liber ses sez per in um da pel alva. Questa arrestaziun ha effectuà in grond moviment da solidarisaziun entaifer la populaziun da pel naira. Igl è vegnì proclamà il boicot da tut ils bus da la citad, il "Montgomery Bus Boycott", cun il qual ins ha vulì exemplifitgar quant ferm ch’ils alvs dependevan economicamain dals nairs, e quant paucs dretgs ch’els avevan persuenter. King ch’era da quel temp cun 26 onns novarrivà en la citad è vegnì nominà sco manader dal comité "Montgomery Improvement Association" che dueva coordinar l’acziun. El era per gronda part anc nunenconuschent e n’aveva tras quai quasi nagins inimis, ni tar la populaziun alva ni tar la populaziun naira. King è vegnì cusseglià dal defensur dals dretgs da burgais ed omosexual engaschà Bayard Rustin sin tge moda transfurmar las teorias senza violenza da Gandhi. Il boicot ha cuzzà 381 dis ed ha sveglià l’interess fin a l’exteriur. I na deva betg be in consentiment verbal, mabain era in sustegn finanzial per la populaziun naira da la citad, uschia per exempel da la "National Association for the Advancement of Colored People" (NAACP).

La resistenza senza violenza è ida a fin l’onn 1956 cun il success che la Dretgira suprema ha scumandà mintga sort da separaziun da las razzas en ils bus da la citad da Montgomery. Il "Montgomery Bus Boycott" è stà in grond success per la resistenza senza violenza ed ils merits da King han chaschunà ch’el è vegnì elegì l’onn 1957 sco president da la "Southern Christian Leadership Conference" (SCLC). Ils proxims onns è King viagià millis da kilometers tras il sid da l’USA ed ha propagà vehementamain da defender ils dretgs da burgais senza violenza, dentant nunindulgentamain. L’onn 1957 ha King tegnì 208 pleds e scrit ses emprim cudesch "Stride Toward Freedom: The Montgomery Story". Grazia al success dal boicot è daventà il moviment dals dretgs burgais senza violenza (en l’USA "Civil Rights Movement") adina pli impurtant. Cun il temp aveva quel er adina dapli commembers alvs.

L’onn 1960 ha King desditg sia plazza sco preditgant a Montgomery per parter cun ses bab la lavur a la plaiv baptista d’Ebenez ad Atlanta. Cunquai ch’el aveva ussa in auter post, aveva el dapli temp per sa participar al moviment dals dretgs da burgais. King ha era gì da cumbatter cunter sentenzias da la giustia dispitaivlas. Uschia è el vegnì sentenzià a sis mais lavur sfurzada a Reidsville, Florida, perquai ch’el aveva tralaschà d’annunziar en il nov lieu ses permiss dad ir cun auto, cur ch’el aveva midà ses domicil da Montgomery ad Atlanta. Durant quest temp è King vegnì onurà da l’Universitad da New York cun ina distincziun per sia lavur cunter la separaziun da las razzas. King è sin quai sgulà da Florida a New York, ha retschavì la distincziun ed è alura puspè turnà enavos en la praschun a Reidsville. En vista a quai ha John F. Kennedy, da quel temp candidat democratic per la presidenza dals Stadis Unids da l’America, mess a disposiziun a la famiglia da King ses agid. El è sa mess en contact cun in derschader e King è vegnì liber cunter ina cauziun. Paucs dis pli tard è Kennedy vegnì elegì cun 100 000 vuschs maioritad sco president. Coretta Scott King ha scrit pli tard en si’autobiografia che quest’intervenziun haja pussibilità a Kennedy da gudagnar l’elecziun.

Ils 15 da december 1961 è King sgulà ad Albany, Georgia. Là avevan da quel temp lieu ils uschenumnads "Freedom Rides": protests pauc organisads e senza violenza da pitschnas gruppas cunter la separaziun da las razzas en la publicitad. In di suenter si’arrivada ha King demonstrà senza lubientscha ensemen cun 600 persunas ad Albany. Questa gruppa è vegnida circumdada da la polizia ed arrestada senza violenza. A partir da quel di fin l’onn 1962 èsi adina puspè vegnì a protests e revoltas betg lubidas ad Albany, dentant senza avair vairs success. Quest’emprova vegn valitada generalmain sco nunsuccess.

Pervia da la grond’influenza da King è l’agir senza violenza restada per il mument l’unica pussaivladad per manar natiers midadas. L’entschatta dals onns 1960 è en pli "We Shall Overcome" daventà l’imni dal moviment dals dretgs da burgais.

King ha tschertgà motivs per il nunsuccess da las acziuns ad Albany ed è vegnì a la conclusiun che quels sajan da chattar en la preparaziun ed en l’organisaziun manglusa. Ensemen cun Ralph Abernathy ch’era per el in grond sustegn e cun autras persunas ch’eran da la medema opiniun ha el tschertgà novas finamiras ed è sa decidì per Birmingham. Alura han els fatg in plan concret per sfurzar u per metter sut pressiun ils pussants da sa tegnair vi d’ina egualitad che sa basa sin la lescha. L’emprim è s’unida l’organisaziun locala "Alabama Christian Movement for Human Rights" manada da reverend Fred Shuttlesworth («ins sto esser pront da murir avant ch’ins po propi entschaiver a viver») cun l’organisaziun da King. Per concentrar tut las forzas sin ina finamira duevan vegnir bloccads sulettamain ils "Lunch Counters" (pitschens locals da snack en gronds negozis previs be per alvs) cun protests da seser paschaivels. Plinavant han ins previs in boicot dals negozis manads da persunas da fatschenta alvas. En ils centers da "l’Alabama Christian Movement for Human Rights" èn vegnids instruids per quai 250 voluntaris en las metodas da resistenza senza violenza. Ultra da quai ha il musicist da New York Harry Belafonte sustegnì ils protests da King cun rimnar daners tar persunas da pel naira bainstantas.

Ils 3 d’avrigl 1963 han 30 voluntaris cumenzà cun ils protests da seser. Quests protests han cuntinuà di per di e la saira devi per quels che protestavan inscunters en baselgias cun King. Là fascheva el pleds ed empruvava da motivar ils demonstrants. Oravant tut pervi da quests inscunters è il protest vegnì adina pli ferm, e quai malgrà ch’i deva da la vart dals nairs era vuschs criticas. Ellas eran da l’opiniun ch’ils protests vegnian il fallà mument e ch’els disturbian la ruassaivladad.

Sco reacziun sin ils protests è King vegnì arrestà e serrà en la praschun da Birmingham, nua ch’igl era scumandà ad el d’avair contacts vers anora. Quest scumond è dentant vegnì annullà tras l’intervenziun da president Kennedy. Durant quest temp ha King scrit l’enconuschenta ‹Brev or da la praschun da Birmingham›, sia resposta sin criticas da spirituals alvs da Birmingham. Questas acziuns han promovì supplementarmain la popularitad dal preditgant. King è vegnì relaschà suenter otg dis or da la praschun. Entant aveva el gì l’idea decisiva: el ha proponì d’includer er uffants e giuvenils en il protest. Sin quai hai dà ils 2 da matg 1963 varga 1000 arrestaziuns, e da la vart da la polizia han ins il di suenter per l’emprima giada fatg diever da violenza massiva. Ils 4 da matg ha l’organisaziun enturn King laschà squitschar en l’entir pajais maletgs per scurlattar or da la sien la publicitad cun mussar las dimensiuns da la brutalitad. Questa acziun n’ha dentant betg gì in’influenza sin ils protests e la violenza.

Sco reacziun sin questas revoltas ha president Kennedy tramess in referent dal Ministeri da la giustia a Birmingham per instradar dascusamain e parallelamain als protests tractativas tranter ils manaders da la demonstraziun d’ina vart e las persunas pussantas da fatschenta sco er il "Senior Citizens Committee" da tschella vart. Grazia a la pressiun da las demonstraziuns permanentas han ins cuntanschì ils 10 da matg ina cunvegna. Quella pretendeva tranter auter che l’egualitad duaja vegnir promovida da la vart uffiziala e che demonstrants puspè vegnids libers duajan retschaiver agid.

In di pli tard èn vegnids commess sin King e ses frar giuven Alfred Daniel dus attentats cun bumbas, dentant senza ch’insatgi fiss vegnì blessà. Ils delinquents derivavan pli probablamain dal Ku-Klux-Klan è n’èn mai vegnids arrestads. Ultra da quai hai anc dà autras revoltas, durant las qualas 50 persunas èn vegnidas blessadas. Kennedy ha tramess 3000 schuldads en la regiun da crisa dal stadi. Sin quai è la situaziun sa quietada. 

Numerus mazzaments da defensurs dals dretgs da burgais da pel naira ed alva en il sid da l’USA han adina puspè commovì la publicitad. Da numnar èn qua oravant tut trais eveniments: il mazzament da Medgar Evers, in defensur dals dretgs da burgais nair da Mississippi, il zercladur 1963; in attentat da bumbas sin la 16th Street Baptist Church a Birmingham il settember 1963, nua che quatter mattatschas han pers la vita; ed il rapinament e mazzament da trais defensurs dals dretgs da burgais la primavaira da l’onn 1964 a Mississippi. Ina rolla pauc gloriusa tar quests ed auters mazzaments ha gì l’associaziun secreta rassistica, il Ku-Klux-Klan. Tranter ses commembers sa chattavan era policists dals stadis dal sid.

Durant quest temp da cumbat ha ina gronda part da la populaziun naira sviluppà ina nova conscienza da sasez. La nova mentalitad renconuscheva la derivanza africana e viveva la cultura dal continent d’origin. Quai ha dentant provocà tar parts da la populaziun naira in naziunalissem nair che na correspundeva betg al siemi da King d’ina convivenza paschaivla tranter tut ils Americans. Dal rest sa defendeva blera glieud da colur adina pli fitg cunter ingiurias sco la denominaziun disfamanta "Jim Crow". Il temp per grondas midadas pareva arrivà.

Sco reacziun sin las demonstraziuns cuntinuantas ha president Kennedy suttamess ils 19 da zercladur 1963 al Congress da l’USA in project da lescha per l’egualitad da las razzas cun vigur en tut il pajais. La stad 1963 è vegnì demonstrà entaifer quatter mais en 196 citads 841 giadas. Ils 22 da fanadur èn ils manaders dals differents moviments dals nairs sa scuntrads cun il president en la Chas’Alva. Kennedy ha empruvà da persvader King e ses cumbattants ch’il "March on Washington for Jobs and Freedom" planisà na saja betg ideal en vista al project da lescha. Ma King ha vulì far la demonstraziun sco planisà. Il marsch en la chapitala dueva anc ina giada sensibilisar las massas per ils problems dals nairs e muventar politichers conservativs da sa mussar conciliants.

Ils 28 d’avust 1963 han pli che 250 000 persunas demonstrà paschaivlamain, tranter quels 60 000 alvs e sper King sis auters manaders dals nairs. La demonstraziun aveva la finamira da sustegnair il project da lescha per ils dretgs da burgais da president Kennedy. Qua ha King fatg ses pli enconuschent pled "I Have a Dream". Suenter il Marsch a Washington ha il schef dal FBI Hoover cumenzà a survegliar intensivamain King ed auters defensurs dals dretgs da burgais.

Il mazzament da Kennedy ils 22 da november 1963 è stà in eveniment decisiv per il moviment dals dretgs da burgais. Il successur da Kennedy, president Lyndon B. Johnson, ha procurà ch’i vegnia proclamà ils 19 da zercladur 1964 la lescha statala ch’ha abolì la separaziun da las razzas. Ordavant eran 19 senaturs sa stentads da retardar la decisiun davart la lescha tras filibusterissem (pleds senz’interrupziun) e tras l’emprova da gudagnar il davos mument ina maioritad encunter la lescha. Suenter la decisiun positiva han ils guvernaturs d’Alabama, George Wallace, e da Mississippi, Paul Johnson, refusà d’acceptar e da realisar la lescha.

L’onn 1964 ha Martin Luther King retschavì il Premi Nobel per la pasch en la valur da 54 000 $. L’entira summa ha el sponsurà ad in fond da ses moviment. La gasetta americana "Time" ha declerà il defensur dals dretgs da burgais sco ‹um da l’onn 1964›. 

En la pitschna citad Selma sper Montgomery ha King empruvà il 1965 da cuntanscher che persunas nairas hajan admissiun a las glistas da votar senza nagina restricziun. Da quel temp stuevan anc vegnir respundidas correctamain dumondas concernent l’istorgia u la constituziun americana avant ch’in nair pudeva votar.

L’emprim ha King organisà plirs marschs sin il tribunal da Selma, schebain che la polizia sut scherif Jim Clark schliava las demonstraziuns ed arrestava blers dals demonstrants. Suenter ch’in policist ha sajettà il taglialaina nair Jimmy Jackson, è King sa decidì d’organisar ina gronda demonstraziun en direcziun da Montgomery, la chapitala d’Alabama. Entant ch’ils emprims dus da trais marschs eran vegnids sparpagliads da la polizia davos il cunfin da la citad, ha il terz marsch (protegì da truppas dal stadi che president Johnson aveva tramess) gì il matg 1965 il success giavischà. Dentant èn vegnids mazzads trais umans durant quest marsch, tranter els in spiritual.

Malgrà tut las leschas e sentenzias giudizialas existivan il rassissem e la malgistadad sociala anc adina. Perquai èn sa furmadas gruppaziuns radicalas entaifer il moviment dals dretgs da burgais. Ellas vegnivan represchentadas oravant tut dals "Black Muslims" cun lur manader carismatic Malcolm X e da la "Black Panther Party". Questas duas gruppaziuns ch’eran avertas per violenza eran preschentas oravant tut en las grondas citads dal nord ed en California, nua che las ideas nunviolentas da King avevan fadia da prosperar. Sco motivs vegnan savens numnads il pli grond dumber da nairs en ils ‹ghettos› da las citads grondas e la cumplaina mancanza da perspectivas per il futur. Entant ch’ils nairs dal sid avevan savens la speranza paradoxa da pudair mitschar en il nord pli ‹gist›, na devi en il nord naginas alternativas.

Ils 11 d’avust 1965 ha cumenzà a Watts, in quartier d’abitar en il sid da Los Angeles, California, ina revolta da nairs betg planisada. Tranter auter èn er vegnidas demolidas fatschentas da possessurs alvs. Autras citads èn suandadas a quest exempel, schebain cun acts da violenza pli pauc dramatics. En vista a quests acts da violenza ha King vulì accelerar er en il nord l’idea da revoltas senza violenza ed ha fatg in’emprova a Chicago. Qua aveva el dentant da cumbatter cunter l’opposiziun da manaders d’organisaziuns da nairs localas che na vulevan betg che King s’intermettia en lur affars. En las metropolas en il nord da l’USA eran ils problems principals ils fits-chasa sproporziunadamain auts e l’equipament manglus en las scolas per la populaziun naira. Tras in boicot da prender a fit e demonstraziuns duevan ils politichers responsabels vegnir sfurzads d’intervegnir. Ils 10 da fanadur 1966 èsi vegnì ad in marsch da passa 45 000 persunas en direcziun da la chasa-cumin da Chicago. Ussa han ins tschentà pretensiuns concretas: dublegiar il budget per las scolas, meglras colliaziuns dal traffic public per ils ‹ghettos› sco era novs quartiers cun fits pli bass. 

Igl èn suandadas anc bleras autras demonstraziuns fin ch’ins è s’unì sin in program da nov puncts. Quel na ha dentant gì quasi naginas consequenzas. Tar ina da quellas demonstraziuns è King vegnì blessà ils 31 da fanadur cun in quadrel da crap vi dal chau. Er il boicot da prender a fit n’ha betg chaschunà ina midada tar ils possessurs d’abitaziuns ed ils fits èn restads auts.

L’onn 1966 ha gì lieu in marsch da 350 kilometers lunghezza da Memphis, Tennessee, a Jackson, la chapitala dal stadi da Mississipi. L’emprim absolvent da pel naira da l’Universitad da Mississipi, James Meredith, è vegnì sajettà durant quest marsch ed ins ha planisà da cuntinuar il marsch en onur dad el. Cun las demonstraziuns, a las qualas var 15 000 persunas èn sa participadas, han ins vulì protestar per in’applicaziun pli consequenta dal "Civil Rights Act" da l’onn 1964.

Durant il marsch era avant maun ina gronda prontadad da duvrar violenza. Ils manaders da las organisaziuns han discussiunà intensivamain davart la dumonda d’agir cun u senza violenza. En in pled ha Stokely Carmichael preschentà per l’emprima giada il program da "Black Power" cun accents pli violents e naziunalistics che King.

Mez avrigl 1967 ha King manà ina demonstraziun da passa 200 000 persunas tras New York City. L’october 1967 è el sgulà a Birmingham, nua ch’el stueva anc prestar in chasti d’arrest da 5 dis pervi d’ina sentenzia da pli baud.

A partir da l’onn 1966 è King s’exprimì adina pli ferm cunter la Guerra dal Vietnam, quai che n’ha betg plaschì a tut ils commembers da l’organisaziun da King. Sco blers Americans da pel alva eran era grondas parts da la populaziun naira per la guerra, plinavant na devi strusch sustegn dals sindicats per la tenuta critica da King. Blers defensurs dals dretgs da burgais han temì che lur moviment vegnia pli flaivel sch’insatgi s’engaschia cunter la guerra. Els avevan tema che president Johnson na vegnia en l’avegnir betg pli a metter a disposiziun ils meds necessaris per il moviment. Dapi l’argumentaziun cunter la guerra èn plinavant las donaziuns sa sminuidas a moda rapida. Ma King n’ha betg sa laschà irritar. A partir da quest mument ha el applitgà la via senza violenza ch’el aveva tschernì betg mo en connex cun la separaziun da las razzas en il sid, mabain er cun la finamira da cumbatter la paupradad e la guerra. King ha savens argumentà ch’ins pudessi schliar gronds problems socials cun tut las milliardas dollars che vegnian investidas en la guerra. Cun questa argumentaziun empruvava el da cuntanscher meglras cundiziuns da viver per tut ils umans dischavantagiads; en il center stevan dentant anc adina ils umans da pel naira.

Tras quest engaschament pli vast è King daventà ina persona non grata en la Chas’Alva ed oravant tut tar il FBI sut la direcziun da Hoover. La collavuraziun cun il moviment cunter la guerra e ses manaders alvs ha gì adina pli blers critichers. Quels èn era sa fatgs udir cura che King ha annunzià da vulair organisar l’onn 1968 in "Poor People’s March" en direcziun da Washington. Cun quest marsch vuleva King render danovamain attent che ses engaschament giaja er a favur dad autras minoritads en il pajais.

Sco preparaziun per il "Poor People’s March" è King sa decidì da demonstrar l’emprim a Memphis, Tennessee, e da s’engaschar anc ina giada per l’egualitad sociala da tuts. Plinavant pudev’ins interpretar la visita a Memphis sco ina sort test per eruir quant ferm che las massas vegnian a reagir sin el.

Ils 3 d’avrigl 1968 ha King formulà en ina da sias allocuziuns ils famus pleds "I’ve been to the mountaintop". Questa formulaziun po vegnir chapida sco allusiun a l’inscunter da Moses cun Dieu sin la muntogna Horeb, suenter la quala Moses ha ditg ch’el haja vis la Terra empermessa (original: "Promised Land"). King ha exprimì sia persvasiun ch’il pievel nair vegnia a cuntanscher la Terra empermessa, cumbain ch’el sez na possia forsa betg arrivar là. Blers han interpretà questa frasa sco in presentiment profetic da si’atgna mort. King ha anc discurrì ina giada cun ils demonstrants per als persvader da far resistenza senza violenza ed ha fixà ils 8 d’avrigl sco nov termin per la demonstraziun. Ma i dueva vegnir auter: ils 4 d’avrigl 1968 a las 18:01 è King vegnì sajettà sin il balcun dal Lorraine Motel.

Suenter il mazzament da King hai dà tumults en passa 100 citads da l’USA ch’han chaschunà 39 morts, 2000 blessads e 10 000 arrestads; en spezial Washington D.C. è stà pertutgà da tumults da gronda vehemenza.

Ils 8 d’avrigl 1968 ha Coretta Scott King manà enstagl da ses um il marsch da protest tras Memphis. Var 35 000 persunas èn sa participadas paschaivlamain. President Johnson ha empermess en in pled d’instradar anc quest di in program d’agid extendì per la populaziun naira. Cunquai che la situaziun suenter la mort da King è però sa normalisada vaira svelt, è il program l’emprim vegnì suspendì e la fin finala abolì dal tuttafatg. Pli tard ha il Congress dentant approvà ina lescha per l’egualitad dals pretschs per prender a fit e da l’acquist da proprietads d’abitar.

Martin Luther King junior è vegnì sepulì ils 9 d’avrigl 1968. 50 000 persunas èn stadas preschentas ad Atlanta sin il South View Cemetery, in santeri per nairs. Sin ses crap da fossa èn engravads ils ultims pleds da sia famusa allocuziun "I have a dream": "«Free at last! Free at last! Thank God Almighty, I’m free at last!»" («Finalmain liber! Finalmain liber! Grazia a Dieu il Tutpussant, jau sun finalmain liber!»).

Ad in cult divin da funeral en la baselgia nua ch’el era stà activ sco preditgant, èn sa participads blers prominents sco per exempel il vicepresident da quel temp Hubert H. Humphrey, Robert Kennedy, Richard Nixon e Nelson Rockefeller.

En in local visavi al motel han ins chattà l’arma cun la quala ins aveva probablamain sajettà King. Sin l’arma han ins chattà improntas dals dets da James Earl Ray, in rassist persvadì ch’era prechastià pliras giadas. El ha confessà ses delict ed è vegnì sentenzià resguardond ses confess mitigiant a 99 onns praschun. Paucs dis pli tard ha el dentant revocà ses confess.

Dapi l’attentat n’èn las famas davart ina conspiraziun instradada da la regenza americana, oravant tut dal FBI, mai tschessadas. Retschertgas dal Ministeri da giustia, da la Chombra dals represchentants e da la procura publica èn dentant adina vegnidas al resultat che Ray saja il culpant e ch’i na saja betg pussaivel da sclerir, sch’el haja gì sustegn u betg. Duas ulteriuras retschertgas ballisticas fatgas independentamain ina da l’autra pretendan dentant ch’i na possia ni vegnir demussà stringentamain che l’arma chattada saja per propi l’arma ch’ha chaschunà il mazzament ni ch’il delinquent saja stà Ray.

L’onn 1999 èn ils giuraders vegnids perina en in process civil che l’attentat sin King saja stà in cumplot tranter commembers da la mafia e la regenza americana. In’ulteriura retschertga manada tras dal Ministeri da giustia sur in onn e mez ha dentant refusà l’onn 2000 ils resultats dal process civil, damai ch’els sa basian be sin ils rapports da perditgas cun pregiudizis. I sajan bain avant maun nagins mussaments concrets per in cumplot, ma i na sajan er betg scleridas tut las irregularitads.

Cun il FBI, l’autoritad principala dal Ministeri da giustia da l’America, ha King gì ina relaziun ostila vicendaivla. Oravant tut il schef dal FBI da quel temp, J. Edgar Hoover, aveva fermas antipatias cunter il defensur dals dretgs da burgais. A partir da l’onn 1961 ha il FBI cumenzà ad observar King ed auters funcziunaris da la SCLC. Las examinaziuns èn stadas plitost superfizialas fin ch’ins ha eruì l’onn 1962 che l’advocat da New York Stanley Levison saja in dals pli impurtants cussegliaders da King. Levison vegniva suspectà dal FBI d’avair colliaziuns cun la Partida Communista dals Stadis Unids da l’America, quai ch’era da quel temp da l’anticommunissem in signal d’alarm per il FBI. Sinaquai ha il FBI installà registraturs zuppads a chasa tar Levison e King, vi da lur telefons en biro sco er en tut ils hotels nua che King ha abità durant ses viadi tras l’USA. Ins aveva era infurmà il president Kennedy ed il procuratur public federal Robert Kennedy ch’han omadus empruvà da persvader King da sa distatgar da Levison, ma senza success. Il manader dals nairs ha adina refusà energicamain las reproschas ch’el haja contact cun ils communists. King ha ina giada ditg davart questa tematica: «I dat uschè blers communists en quest moviment per la pasch sco quai ch’i dat eskimos a Florida.» Sinaquai al ha Hoover numnà «il manzaser il pli notoric dal pajais».

Per stigmatisar King publicamain sco communist han ins fatg diever da l’opiniun che blers segregaziunists avevan, numnadamain che la populaziun da pel naira saja en vardad cuntenta cun sia sort en la societad, ma ch’ella vegnia animada da communists e dad auters instigaturs da protestar. Manaders d’intginas organisaziuns da nairs han ditg sinaquai che la raschun per il moviment dals dretgs da burgais saja savens la mancanza da scolaziun e plazzas da lavur, la discriminaziun e la violenza e ch’ils nairs hajan tuttavia l’intelligenza e la motivaziun da s’organisar autonomamain.

Pli tard ha il FBI pruvà da discreditar King cun scuvertas da sia vita privata. Documents da surveglianza dal FBI davart King (tschertins èn entant publitgads) demussan ch’el ha gì numerusas afferas senza che sia dunna saveva novas. Rapports davart tals eveniments èn er vegnids mess a disposiziun da cumpogns da cumbat da King (inclusivamain ses stretg ami Ralph Abernathy). Il FBI ha distribuì ils resultats da las retschertgas a l’executiva, a schurnalists bainvulents, a partenaris da coaliziun potenzials, a funtaunas da daners da la SCLC ed a la famiglia da King. Ins ha era tramess brevs anonimas a King, en las qualas i vegniva smanatschà ch’ins fetschia diever d’infurmaziuns privatas, sch’el na chalia betg cun ses engaschament per ils dretgs da burgais. Questas activitads èn succedidas en rom dal program secret dal FBI COINTELPRO. Quel aveva la finamira d’offender profundamain persunas che valevan sco politicamain privlusas cun agid da metodas sco la discreditaziun anonima.

A la fin han ins laschà en paus la vita privata da King ed è sa restrenschì sin il material ch’ils servetschs d’infurmaziuns rimnavan en connex cun la SCLC ed il rest dal moviment dals dretgs da burgais. La gronda part da las registraziuns ch’èn vegnidas fatgas zuppadamain restan serradas per la publicitad fin l’onn 2027.

Curt avant la mort da King, ils 28 da mars 1968, è ina demonstraziun manada dad el ida per l’emprima giada a la fin cun tumults, enguladitschs e brischaments. Ozendi san ins ch’il FBI ha incaricà nairs sco agents provocaturs. Da l’autra vart è er attestà il suandant: ils emprims ch’èn currids tar King suenter l’attentat e ch’han empruvà inutilamain d’al porscher emprim agid èn stads agents dal FBI ch’al observavan.

Il cumenzament dals onns 80 èn cumparidas reproschas da plagiat en connex cun la dissertaziun da King. Quellas han la finala manà tar ina retschertga uffiziala da l’Universitad da Boston. Lezza ha constatà che King aveva copià parts da sia dissertaziun d’auters auturs senza citar ed inditgar quai correctamain tenor las convenziuns academicas. L’Universitad da Boston n’è tuttina betg sa decidida d’annullar la dissertaziun da King posteriuramain, damai che sia lavur cuntegna sper las passaschas copiadas er ina part elavurada dad el che furma in’atgna contribuziun a la scienza. Sia dissertaziun è dentant vegnida segnada cun in’agiunta ch’inditgescha che parts da la dissertaziun na cuntegnian betg indicaziuns correctas davart l’autur.

Ina tala «appropriaziun dal text», sco l’expert da King Clayborn Carson l’ha definì, è sco ch’i para ina disa da l’anteriura carriera academica da King. Uschia emprestava el grondas parts da ses pleds dad auters preditgants u da protestants alvs che pregiavan al radio. Entant che tscherts inimis politics al han crititgà pervi da questas scuvertas, han ils blers scienziads ch’eran sa fatschentads cun King empruvà da metter questa «appropriaziun dal text» en in connex pli vast. Keith Miller per exempel, pli probabel il pli excellent expert en la domena dals plagiats da King, argumentescha: «Talas praticas correspundan a la tradiziun da las pregias popularas afroamericanas è n’èn betg en scadin cas da numnar plagiarissem.»

Dapi sia mort è King sa sviluppà ad ina da las persunalitads las pli onuradas da l’istorgia dals Stadis Unids da l’America. Savens vegn el cumpareglià cun Abraham Lincoln: omadus umens èn stads manaders ch’èn s’engaschads fermamain per ils dretgs umans e per l’egualitad per tuts – ed omadus èn vegnids mazzads tranter auter pervi da quest engaschament. Er la vardad davart ils plagiats da King en parts da sia dissertaziun e la pretensiun d’esser stà malfidaivel a sia dunna èn fatgs che n’han betg pudì cumprometter seriusamain ses renum. Il cuntrari, questas flaivlezzas han plitost anc consolidà il maletg d’in erox e manader fitg uman. Tar in’elecziun dals ‹pli gronds Americans› fatga dal program da televisiun "Discovery Channel" ha King occupà il terz plaz.

L’onn 1977 è King vegnì undrà postum cun la "Presidential Medal of Freedom", la pli auta distincziun civila en l’USA. Il 1978 ha el retschavì il Premi per ils dretgs umans da las Naziuns unidas.

Il 1980 è vegnida agiuntada la chasa paterna da King ed intgins auters bajetgs en la vischinanza a la "National Historic Site", ina glista cun lieus da muntada naziunala istorica. Betg il davos pervi da l’engaschament dal musicist Stevie Wonder è alura vegnì introducì l’onn 1986 in di da festa naziunal en onur da King, il "Martin Luther King Day", che vegn celebrà mintg’onn il terz glindesdi dal mais da schaner. Ils 18 da schaner 1993 han per l’emprima giada festivà tut las regenzas dals 50 stadis da l’US¨A uffizialmain quest di da festa. Ultra da quai ha la "Martin Luther King Jr. Memorial Foundation" cumprà il 1987 il Lorraine Motel ed al transfurmà en il "National Civil Rights Museum". Bleras citads da l’USA han dà num ad ina da lur vias tenor il defensur dals dretgs da burgais. A Harrisburg, Pennsylvania, porta la chasa-cumin il num da King.

L’onn 1998 è l’uniun "Alpha-Phi-Alpha" vegnida autorisada dal Congress american da stgaffir ina fundaziun per coordinar e procurar per daners e per il design dal monument "Martin Luther King, Jr. National Memorial" a Washington D.C. King è stà in commember prominent da quest’uniun academica per afroamericans. Il monument duai vegnir erigì tar la "National Mall" en la vischinanza d’in monument dad Abraham Lincoln.

Dapi la mort da King è era sia consorta Coretta Scott King s’engaschada per la gistadad sociala e per ils dretgs da burgais. Anc il medem onn che King è vegnì mazzà ha ella fundà ad Atlanta il "King Center". La finamira dal center è da mantegnair l’ierta spiertala da King e da regurdar sin l’entir mund a l’engaschament per schliar conflicts a moda paschaivla e toleranta. Il figl da King, Dexter, è actualmain il president e directur general dal center. Er scolas e baselgias èn vegnidas numnadas tenor King.

L’onn 2010 èn ins danovamain sa stentà da laschar squitschar il purtret da King sin munaida americana. Defensurs dals dretgs da burgais avevan gia empruvà l’onn 2000 senza success d’eternisar King sin la munaida da 50 cents u sin las bancnotas da 20 dollars.

La gruppa U2 ha scrit il 1984 las chanzuns "Pride (In the Name of Love)" e "MLK" (cumparidas sin l’album "The Unforgettable Fire") en onur da King e da si’ovra da vita. "Pride" cuntegna dentant in sbagl istoric. King n’è numnadamain betg vegnì, sco implitgà en la chanzun, sajettà la damaun, mabain la saira. Tar concerts chanta ussa Bono, il chantadur da la gruppa U2, la chanzun en ina versiun curregida.

Avant che King è s’engaschà cumplainamain per ils dretgs dals burgais era oravant tut la NAACP stada activa per ils dretgs da la minoritad d’umans da pel naira. Cun il success dal "Montgomery Bus Boycott" l’onn 1956 èn l’influenza da King sin il moviment dals dretgs da burgais e l’effect da sia persuna sin la populaziun naira s’engrondids fermamain. Entant ch’el era fin alura stà principalmain activ sco plevon, è el viagià ils proxims onns tras l’entir pajais ed ha tegnì numerus pleds. Ils success a Birmingham, la realisaziun dal "Civil Rights Act" l’onn 1964 e l’onuraziun cun il Premi Nobel han fatg da King il pli grond manader dals protests per l’egualitad per la populaziun naira senza violenza. Quai sa lascha era mesirar vi dals 250 000 participants al Marsch a Washington. Durant quests onns ha la NAACP pers grondas parts da si’influenza.
King ha dentant era stuì acceptar blera critica, saja quai en connex cun sia rolla da manader u cun ses princip da protestar be a moda nunviolenta. Uschia è vegnì fundà l’onn 1960 il "Student Nonviolent Coordinating Committee" (SNCC) che crititgava a moda constructiva la funcziun da King en il moviment naziunal. Cur che Stokely Carmichael è daventà il 1965 parsura dal SNCC, è la direcziun politica sa radicalisada en direcziun d’in naziunalissem militant per nairs. Il successur da Carmichael ha la fin finala midà il num da l’uniun en "Student National Coordinating Committee". L’onn 1964 ha Malcolm X fundà l’"Organization of Afro-American Unity" (OAAU). En ses pled dal di da fundaziun ha el appellà avertamain da far ina fin a las strategias senza violenza ed è cun quai sa distanzià cleramain da King. Pli ferm che la OAAU ch’è sa schliada suenter sia mort (1965) han dentant ils pleds da Malcolm X influenzà il moviment dals nairs.

L’onn 1966 è alura sa furmada la "Black Panther Party" ch’empruvava da parar malgistadads socialas cun servetschs d’agid concrets enstagl da protests da massa. Plinavant sustegneva ella il ‹naziunalissem nair› ed il dretg explicit da sa defender sez ed è uschia sa distanziada dal pensar pacifistic e tolerant da King. Sin iniziativa da Carmichael è alura anc vegnì fundà l’onn 1966 la "Black Power" separatistica ch’aspirava da stgaffir in’uniun da tut ils nairs e da mantegnair la ‹cultura naira›. Savens è King vegnì a pugn cun il renumà defensur dals dretgs da burgais e da quel temp era manader da la NAACP, Roy Wilkins. Tuttina è Wilkins sa participà a differentas demonstraziuns sco per exempel al Marsch a Washington ed ha crititgà organisaziuns militantas.

Oravant tut pervia da talas gruppaziuns n’han ils ideals e las acziuns da protest da King betg gì simpel en il nord da l’USA. Tiers è vegnì ch’el ha cumenzà ad organisar pir il 1966 demonstraziuns en ina citad dal nord, a Chicago. Tuttina è el restà per blers fin a sia mort il manader incontestà da la resistenza senza violenza.

Pervi da l’attentat sin King, pervi dal grond squitsch davart dal FBI (oravant tut sin il moviment "Black Panther") e pervia da concessiuns politicas è la forza dal moviment dals dretgs da burgais en l’USA sa diminuida suenter l’onn 1970. Il SNCC è sa schlià l’onn 1970, ed ils "Black Panther" n’èn dapi l’onn 1981 betg pli activs publicamain. La NAACP sco era la SCLC existan anc oz.







</doc>
<doc id="9150" url="https://rm.wikipedia.org/wiki?curid=9150" title="Mutzmalen">
Mutzmalen

Las Mutzmalen èn in aclaun en la vischnanca da Stäfa en il . La gruppa da chasas consista da var 20 chasas en las qualas vivan circa 60 persunas.

L'aclaun è situà al pe dal "Lattenberg" ch'è alingià vers il sidvest, al cunfin tranter Stäfa e Männedorf. La gruppa da chasas è registrada sco territoris da tegnair liber ("Freihaltegebiet") en il plan directiv dal chantun Turitg.

Il traject da viafier da Turitg a Rapperswil che vegn servida da la lingia S7 separa l'aclaun dal Lai da Turitg. Trais sutpassadis da viafier en vischinanza immediata da las Mutzmalen colliescha l'aclaun cun la via dal lai ed il lai sez. Sin la via dal lai (via principala 17) sa chatta la fermada dal bus "Strandbad" dals VZO. 


</doc>
<doc id="9151" url="https://rm.wikipedia.org/wiki?curid=9151" title="Männedorf">
Männedorf

Männedorf (tudestg turitgais "Mänidorf") è ina vischnanca politica svizra en il . Ella è situada a la spunda sura dretga dal Lai da Turitg, en il district da Meilen.


</doc>
<doc id="9152" url="https://rm.wikipedia.org/wiki?curid=9152" title="Tonga">
Tonga

La Tonga è in stadi insular da l'Oceania. Sia chapitala dal pajais è Nuku'alofa. Las linguas uffizialas èn il tongais e l'englais. Ella consista da trais gruppas d'inslas: Vava'u, Ha'apai e Tongatapu, e dad ina massa pitschnas inslinas. Ils stadis il pli manaivel èn Fidschi en il vest, Samoa en il nord, Nova Zelanda en il sid e las Inslas da Cook en l'ost.


</doc>
<doc id="9156" url="https://rm.wikipedia.org/wiki?curid=9156" title="Tuvalu">
Tuvalu

Il Tuvalu è in stadi insular da l'Oceania. Sia chapitala dal pajais è Funafuti. Ils stadis il pli manaivel èn las Inslas da Salomon en il vest, Kiribati en il nord e Fidschi en il sid. Las linguas uffizialas èn il tuvaluais e l'englais. Tuvalu è il quart pitschen stadi reconoschì universalmain dal mund e ha ina surfatscha da 26 kilometers quadrats e var 12'373 abitants. 

Il consista da nov inslas:


</doc>
<doc id="9158" url="https://rm.wikipedia.org/wiki?curid=9158" title="Via principala 17">
Via principala 17

La via principala 17 è ina via principala svizra. Ella cumenza a Leibstadt en il chantun Argovia, maina sur Turitg e finescha ad Altdorf en il chantun Uri.


</doc>
<doc id="9159" url="https://rm.wikipedia.org/wiki?curid=9159" title="Paris">
Paris

Paris è la chapitala da la Frantscha en la regiun Île-de-France.




</doc>
<doc id="9162" url="https://rm.wikipedia.org/wiki?curid=9162" title="Vanuatu">
Vanuatu

Il Vanuatu è in stadi insular da l'Oceania. Sia chapitala dal pajais è Port Vila. Las linguas uffizialas èn il franzos, l'englais e il bislama. Il pajais consista da l'ina archipel dals 83 inslas. Ils stadis il pli manaivel èn las Inslas da Salomon en il nord, Nova Caledonia en il sid e Fischi en l'ost.


</doc>
<doc id="9164" url="https://rm.wikipedia.org/wiki?curid=9164" title="Palau">
Palau

Il Palau è in stadi insular da l'Oceania occidentala. Sia chapitala dal pajais è Ngerulmud. Ils stadis il pli manaivel èn las Filipinas en il vest, la Micronesia en l'ost e l'Indonesia en il sid.


</doc>
<doc id="9166" url="https://rm.wikipedia.org/wiki?curid=9166" title="Seychellas">
Seychellas

Las Seychellas èn in stadi insular da l'Africa en l'Ocean indic. Sia chapitala dal pajais è Victoria. Ils stadis il pli manaivel èn las Comoras, il Madagascar ed il Mauritius en il sid. Las linguas uffizialas èn l'englais, il franzos ed il kreol. Il pajais consista dals 42 inslas da granit e 73 inslas da curals e sa chatta a l'ost dal kontinent da l'Africa. 

Las Seychellas èn enconuschenta per sias bellas splagias e destinaziuns turisticas e la bellezza da la natira. 


</doc>
<doc id="9169" url="https://rm.wikipedia.org/wiki?curid=9169" title="Saint-Saphorin">
Saint-Saphorin

Saint-Saphorin po sa referir a: 


</doc>
<doc id="9171" url="https://rm.wikipedia.org/wiki?curid=9171" title="Uniun europeica">
Uniun europeica

L'Uniun europeica (UE) è ina uniun interguvernamentala da 28 stadis europeics. 



</doc>
<doc id="9174" url="https://rm.wikipedia.org/wiki?curid=9174" title="Gambarogno">
Gambarogno

Gambarogno è ina vischnanca politica en il chantun Tessin che appartegna al circul Gambarogno dal district Locarno. 

Ils 25 da avril 2010 èn las anteriuras vischnancas Caviano, Contone, Gerra (Gambarogno), Indemini, Magadino, Piazzogna, Sant'Abbondio e Vira (Gambarogno) fusiunadas e furman dapi lura la nova vischnanca Gambarogno.


</doc>
<doc id="9178" url="https://rm.wikipedia.org/wiki?curid=9178" title="Brüsch/pt">
Brüsch/pt

Brüsch ("Brusio" in taliaun, "Brüs" in lombard e tudas-ch istoric) es üna vschnauncha politica svizra i'l . Ella appartegna al circul da Brüsch dal district Bernina.

</doc>
<doc id="9179" url="https://rm.wikipedia.org/wiki?curid=9179" title="Centovalli (TI)">
Centovalli (TI)

Centovalli ("Comune delle Centovalli") è ina vischnanca politica en il chantun Tessin che appartegna al circul Melezza dal district Locarno. 

Ils 25 da october 2009 èn las anteriuras vischnancas Borgnone, Intragna e Palagnedra fusiunadas e furman dapi lura la nova vischnanca Centovalli.


</doc>
<doc id="9189" url="https://rm.wikipedia.org/wiki?curid=9189" title="Sutsilvan">
Sutsilvan

Il sutsilvan lede ...

Entaifer il domini linguistic rumantsch furma il sutsilvan ensemen cun il surmiran il "rumantsch dal Grischun Central", ina sutgruppa dal "rumantsch renan" che cumprenda er il sursilvan. Il "rumantsch renan" è ina da las duas gruppas dialectalas principalas dal rumantsch; siond l'autra il "rumantsch ladin" en l'Engiadina e la Val Müstair.

Per la classificaziun dal rumantsch sco „lingua cumplessiva“, guarda en l'artitel rumantsch dal Grischun.

Ils idioms rumantschs derivan dal latin vulgar ch'ils invasurs romans han purtà l'onn 15 a.C. en il territori dal Grischun dad oz. Cur che la populaziun idigena ha inizià da surpigliar il latin, è quel sa maschadà cun las linguas preromanas ch'existevan en la regiun. Cun l'ir dal temp ha il latin survegnì il suramaun; il linguatg nov ha dentant cunservà intgins tratgs da las linguas indigenas, l'uschenumnà substrat.

L'onn 1601 ha Daniel Bonifaci, il magister sin il chastè da Farschno (Fürstenau), publitgà l'emprim cudisch per sutsilvan. I sa tracta d'ina translaziun amplifitgada dal catechissem da Johann Pontisella en il dialect da la Tumleastga. Gia l'onn 1611 è si'ovra dentant vegnida remplazzada d'in catechissem sursilvan, "Ilg vêr sulaz da pievel giuvan" da Steffan Gabriel.

La suandanta ovra che ha influenzà la cuntrada linguistica lung il Rain (Surselva e Sutselva refurmadas) era la translaziun sursilvana dal Nov Testament da Luzi Gabriel, il figl da Steffan, ch'è cumparida l'onn 1648.

L'intschess dal sutsilvan, la Sutselva, s'extenda lung il Rain Posteriur (sutsilvan "Ragn Posteriur", era "Ragn davos") e cumprenda da sid a nord la Val Schons cun la Muntogna da Schons e la Val Ferrera, lura parts da la Tumleastga, la Mantogna ed Il Plaun. La Tumleastga, la Mantogna ed il Schons numn'ins "Sutselva Pintga". En l'ost marca il Mir (surmiran "Meir", tudestg "Schin") il cunfin tranter la Tumleastga e la Val d'Alvra e damai cun il surmiran. Da quel puct da vista deriva er la designaziun alternativa rara "Sotmeir", pia «sut il Meir», per la Tumleastga. L'Uaul Grond en il vest separa il sutsilvan discurrì dal sursilvan discurrì. Quest guaud, per latin "silva", dat il num a las duas regiuns che schain repectivamain «sut e sur il guaud». Il Plaun (en ortografia sutsilvana "igl Plàn") dovra tradiziunalmain il sursilvan sco lingua da scrittira.

"→ Vesair era: Intschess tradiziunalmain rumantsch"

Il sutsilvan reflectescha la topografia da la Val dal Rain Posteriur e si divida en las gruppas dialectalas da Schons, da la Tumleastga e da la Mantogna sco era dal Plaun, nua che la davosa furma ina zona da transiziun vers il sursilvan.

En la dumbraziun federala dal 2000 han anc be 1175 da 11'453 persunas en la Sutselva declara rumantsch sco lingua principala. La davosa bastiun dal sutsilvan èn ils otg vitgs da la Muntogna da Schams, tranter la Pùntcrap (chavorgia da la Rofla) e la Viamala, nua che 252 dals 388 abitants han inditgà il rumantsch sco lingua principala.

Tenor la publicaziun "La situaziun actuala dal rumantsch" da Jean-Jacques Furer che sa basa sin las datas da las dumbraziuns federalas mussa il rumantsch tranter il 1990 ed il 2000 ina sminuziun da 26,6% sin 7,9% (lingua dumagnada il meglier) resp. da 19,3% sin 13,8% (lingua discurrida cun la famiglia) en l'intschess tradiziunalmain sutsilvan. Il document precisescha (citat da las secziun relativas):

Ils sutsilvan distingua cleramain tranter vocals lungs e curts. Ils vocals lungs èn pli lungs sco en il tudestg u en il talian.

En silba aperta èn vocals normalmain lungs, en silba serrada normalmain curts. Las valurs (lunghezza) varieschan da regiun en regiun.


Ils diftongs (combinaziuns da dus vocals) preschents en il sutsilvan sa laschan divider en duas gruppas: Ils pli blers èn "diftongs discendents" ch'han l'accent sin l'emprima part; ils paucs "diftongs ascendents" percunter han l'accent sin il segund vocal. I dat diftongs sco ch'existan en tuttas variantas ed auters ch'i dat be ina da las trais zonas, per exempel en Tumleastga. Ulteriuras variaziuns dialectalas n'èn betg d'excluder.

Damai ch'il sutsilvan dovra in'ortografia da tetg che vegn legida en ils dialects regiunals e locals, po la medema grafia represchentar in diftong en tscherts dialects ma in monoftong (sun simpel) en auters. Plinavant datti grafias che stattan per differents diftongs en differents dialects. In exempel tipic è la grafia ‹ieu› che stat normalmain per ils diftongs en Schons e en Tumleastga ma per il monoftong sin la Mantogna.

Il diftong ascendent ‹ea› – pronunzià en Schons e en Tumleastga e sin la Mantogna – vala sco «noda» dal sutsilvan, damai ch'el n'exista betg en tschels idioms.

La suandanta tabella dat in survista generala sur ils diftongs cun lur pronunzia en las trais regiuns, partind da lur represchentaziun scritta (grafia). Sch'ina grafia na represchenta in diftong en ina da las variantas, sche stat la pronunzia en parantesas. Diftongs che cumparan (bunamain) exclusivamain en combinaziun cun auters suns vegnan descrits ensemen cun quels.

L'ortografia dal sutsilvan è da quel tip ch'ins enconuscha en la linguistica cun il num tudestg "Deckmantel-Orthographie"; per rumantsch discurr'ins era d'ina "ortografia da tetg". Ella sa dastingua da l'ortografia da tschels idioms tras il fatg ch'ella vegn mintgamai pronunziada en il dialect local da quel che la legia.






</doc>
<doc id="9192" url="https://rm.wikipedia.org/wiki?curid=9192" title="Mundaun">
Mundaun

Mundaun è ina vischnanca politica en il chantun Grischun che appartegna al circul Foppa dal district Surselva. 

Ils 1 da schaner 2009 èn las anteriuras vischnancas Flond e Surcuolm fusiunadas e furman dapi lura la nova vischnanca Mundaun.


</doc>
<doc id="9202" url="https://rm.wikipedia.org/wiki?curid=9202" title="Johannes Comander">
Johannes Comander

Johannes Comander, "translatà da la lingua greca er: Johannes Dorfmann" (* enturn 1484 a Maiavilla; † schaner 1557 a Cuira) è stà in teolog svizzer ed il refurmatur da la citad da Curia.

Johannes Comander visitava la scola claustrala en Son Gagl e el s' immatriculava en semester d'enviern 1502 a l’universitad en Basilea nua el fascheva l'enconuschientscha cun Ulrich Zwingli. Suenter la finiziun dal studi 1512, Comander naschiva il vicari e 1521 il prer en Escholzmatt LU.

En 1523, el s’univa ad il moviment refurmatoric e el era numnà a la baselgia principala Son Martin en Curia. Qua, el pregiava en il senn da la reformaziun e el fascheva passar la reformaziun en Curia fin 1527.

Comander tgirava ils contacts cun refurmaturs svizzers sco Ulrich Zwingli ZH u Joachim von Watt SG. Animà d’els, el redigiva sias 18 tesas reformatorics e las defendeva sin il discurs religius en Ilanz dal 7. schaner 1526. Questas tesas servivan pli tard Berchtold Haller e Franz Kolb per muster per la disputaziun en Berna. 

Cur che Comander naschiva 1537 il parsura da la sinoda dal clerus, el construiva ensemen cun Heinrich Bullinger instituziuns sinodals. El redigiva cun ses consulents il prim catechetic grischun da la giuventetgna en rumantsch. En consequenza da la reformaziun, el stimulava en 1539 l’avertura d’ina scola latina umanistic en ina claustra dominicana e redigiva 1545 l’ordinaziun ecclesiastic da Curia.
Cur che 1550 ses collavuraturs il pli vegl succumbevan a la pesta, Comander pudeva postar cun ses ami giuven Philipp Gallicius 1553 la Confessio raetica.




</doc>
<doc id="9208" url="https://rm.wikipedia.org/wiki?curid=9208" title="Galaxia">
Galaxia

Il term galaxia (grec vegl: γαλαξίας galaxías „via da latg“) designescha en l’astronomia ina accumulaziun da materia sco stailas, sistems planetaris, nivels da gas u da pulvra ed auters objects tras gravitaziun. Ina galaxia è pia in sistem da stailas aparti grond. Nossa galaxia vegn er numnada Via da latg: Durant ina notg stgira e seraina paran las stailas che furman la rudella galactica d’esser latg spons.

Galaxias varieschan fitg ferm en lur apparientscha (morfologia), grondezza e cumposiziun. La Via da latg tutga tar las galaxias pli grondas e cumpiglia radund 300 milliardas (3·10) stailas tar in diameter da radund 100.000 onns da glisch. Sper las stailas cumpiglia ina galaxia er gas, pulvra e materia stgira.

La galaxia Andromeda è la galaxia situada il pli datiers da la Via da latg. La distanza tranter questas duas galaxias munta a radund 2.4-2.7 milliuns onns da glisch. Ensemen cun autras galaxias furman questas duas galaxias l’uschenumnada Gruppa locala. Sper questa gruppa da galaxias datti er rotschas da galaxias cun blers millis commembers. Sin fundament da registraziuns dal telescop Hubble dal mars 2004 pon ins quintar cun radund 50 milliardas (5·10) galaxias vesaivlas teoreticamain davent da la terra.

Durant lung temp n’èsi betg stà pussaivel da definir exactamain la natira da las galaxias. I na reussiva betg als telescops da render vesaivlas las singulas stailas, ins pudeva be observar in nivel diffus. Perquai n’eran ils astronoms betg dal tut segirs, sche quests nivels en furma da spirala appartegnian a nossa galaxia u sch’els furmian agens sistems da stailas. Pir l’onn 1923 è Edwin Hubble vegnì da mussar che la galaxia Andromeda saja situada memia lontan per pudair appartegnair a nossa galaxia.


</doc>
<doc id="9211" url="https://rm.wikipedia.org/wiki?curid=9211" title="Istorgia da l'astronomia">
Istorgia da l'astronomia

L’astronomia (grec "astronomía": ‹observaziun da las stailas›, da "ástron" ‹staila› e "nómos" ‹lescha›) è la scienza da las stailas. Ella examinescha cun metodas scientificas las caracteristicas dals objects ch’èn da chattar en l’univers. L’istorgia da l’astronomia mussa co che las enconuschientschas davart quests objects èn sa midadas en il decurs dal temp.

Nossa savida davart l’astronomia arcaica, vul dir davart cults da stailas, sa restrenscha sin enconuschientschas archeologicas. Gia en la tauna da Lascaux, in dals pli vegls monuments culturals da l’homo sapiens, è da chattar ina pictura da las Plejadas. Er la Rudella da stailas da Nebra – uschia suppon ins – mussia la medema rotscha da stailas. Il lieu dal cult preistoric il pli impressiunant en Europa è bain Stonehenge. Davart ils cults pratitgads là na san ins nagut, ma l’orientaziun geografica dal monument è evidentamain da natira astronomica. Enconuschientschas cumparegliablas sa laschan gudagnar da monuments da cult da tuttas epocas sin l’entir mund.

Gia las pli veglias scrittiras grecas laschan percorscher l’immens svilup che l’astronomia dueva far en questa cultura. Uschia descrivan tant Homer sco Hesiod fenomens astronomics. Lur scrittiras na mussan dentant betg anc ina savida profunda da l’astronomia. Per exempel descrivan domadus la staila da la damaun e la staila da la saira sco objects differents – schebain che domadus èn en vardad nagut auter che la Venus. Er ils segns zodiacs dad oz descriva Homer be parzialmain. Ina chapientscha in pau pli profunda da fenomens da la natira laschan ils filosofs presocratics percorscher. Tranter auter han els sviluppà metodas adina pli exactas da mesirar il temp, sco p.ex. uras da sulegl. La basa da questas invenziuns han els probablamain surprendì da la cultura da Babilon.

La cultura greca dal temp classic è stada l’emprima epoca a pratitgar l’astronomia senza intents cultics u astrologics, pia be per motivs da savida. Enconuschenta è p.ex. la mesiraziun detg exacta dal diameter da la Terra tras Eratostenes enturn 220 a.C. El aveva laschà mesirar il medem di da mezdi la lunghezza da la sumbriva dal sulegl ad Alexandria e Syene. La differenza constatada aveva el attribuì correctamain a differents grads da ladezza d’ina culla. Main enconuschenta è l’emprova d’Aristarch da Samos da mesirar la distanza da la Terra tar il sulegl en relaziun tar la glina. Pervia da mesiraziuns memia pauc exactas aveva el bain eruì ina distanza ch’era per il factur 20 memia curta; metodicamain aveva el dentant lavurà dal tuttafatg correct.

Ils filosofs grecs avevan er gia cumenzà a discutar davart in maletg dal mund heliocentric, pia davart l’idea ch’il sulegl na giria betg enturn la Terra, mabain la Terra enturn il sulegl. Pervia da la mancanza d’observaziuns ch’avessan sustegnì questa tesa, è il maletg geocentric dentant restà vinavant il maletg dal mund renconuschì. Dal reminent era gia Aristarch da Samos – sco pli tard Galileo Galilei – vegnì accusà pervia da sias ideas heliocentricas.

Hipparchos da Nicäa ha sviluppà ils instruments astronomics ch’èn restads en diever enfin tar l’invenziun dal perspectiv, pia bunamain duamilli onns. L’ovra da Ptolemeus enturn 150 s.C. furma la finala il punct culminant e la finiziun da l’astronomia antica. El ha sviluppà il maletg dal mund ptolemeic ed edì l’"Almagest", in’ovra da standard da l’astronomia ch’è restada en diever enfin ditg suenter la renaschientscha. Auter ch’ils Grecs na s’interessavan ils Romans betg uschè fitg per l’astronomia. Quella aveva per els en emprima lingia ina muntada astrologica, ma er là preferivan els autras furmas che la profezia cun agid da las stailas.

Suenter che l’astronomia era sa durmentada in pau durant l’Imperi roman, ha l’expansiun islamica dà a questa scienza nova vita. La conquista d’Alexandria cun sia biblioteca fitg ritga ed influenzas da l’India han stimulà ils scienziads islams. Las prestaziuns arabas cumpiglian observaziuns dal tschiel fitg exactas – er per motivs astrologics –, e catalogs da stailas dals quals ina buna part dals nums dad oz deriva. Ma senza telescops n’èsi betg stà pussaivel als astronoms arabs da cumplettar la savida antica a moda fitg vasta. Uschia è il maletg dal mund geocentric restà vinavant incontestà. Las constataziuns fatgas per l’astronomia araba valan per gronda part er per l’astronomia chinaisa da quel temp. Or da l’optica dad oz è la prestaziun la pli impurtanta dals astronoms arabs d’avair translatà e dà vinavant las lavurs anticas che vegnivan negligidas en la cultura europeica dal temp medieval.

L’astronomia europeica cumenza a renascher enturn 1500 cun Nikolaus Kopernikus. Suenter observaziuns da la relaziun tranter la glina e las stailas ha el cumenzà ad avair dubis davart il maletg dal mund geocentric. Uschia ha el sviluppà ses maletg heliocentric ch’el ha preschentà l’onn 1543 en ses cudesch "De Revolutionibus Orbium Coelestium".

Tycho Braha ha observà l’onn 1572 ina «nova staila» ch’el descriva sco ina «miracla mai vesida dapi l’entschatta dal mund». Bain avevan ils Chinais gia descrit l’onn 1054 ina tala supernova, ma senza che l’Europa avess gì enconuschientscha da quai. Brahe ha er sviluppà apparaturas che han pussibilità observaziuns fitg exactas. Grazia a sias mesiraziuns fitg precisas da las posiziuns dals planets ha Johannes Kepler pudì scuvrir las leschas dals moviments dals planets.

La vieuta decisiva en l’astronomia ha la finala l’invenziun dal perspectiv manà natiers vers l’entschatta dal 17avel tschientaner. Cun agid dal perspectiv ha Galileo Galilei scuvert las quatter glinas interiuras dal Jupiter e las fasas da la Venus. Tras quai è il maletg dal mund geocentric collabà definitivamain. La dispita tranter la baselgia e Galileo è bain ida a fin en favur da l’inquisiziun; ma questa victoria dubiusa ha chaschunà en il medem mument ina relaziun disturbada tranter la baselgia e las scienzas natiralas che sa fa valair enfin oz.

En il decurs dals proxims decennis han ils astronoms megliurà lur telescops e descrit ils planets a moda adina pli exacta. Christiaan Huygens ha scuvert sco emprim la vaira natira dals rintgs da Saturn. Edmond Halley ha preditg correctamain il return dal comet Halley l’onn 1758, n’ha dentant betg pli pudì daventar sez perditga da quest eveniment.

L’onn 1781 ha Wilhelm Herschel scuvert in nov planet ch’ins ha pli tard numnà Uranus. Sistems da stailas dublas, colliadas fisicamain ina cun l’autra, han manà a speculaziuns davart sistems planetars che pudessan girar enturn autras stailas. A medem temp cumenza la spectroscopia che dueva manar da l’astronomia a l’astrofisica. A basa da la spectroscopia ha Herschel scuvert l’onn 1801 ils radis infracotschens che han mussà ch’il spectrum da la glisch na sa restrenscha betg sin la part visibla per l’egl da l’uman. Cun agid da questas enconuschientschas han ins cumenzà a parter ils objects dal tschiel en classas ch’ins ha pli tard pudì attribuir a tratgs fisicals cuminaivels.

Sco proxim pass ha la fotografia remplazzà tranter 1850 e 1900 l’egl sco instrument d’observaziun. Tras quai n’èn las observaziuns betg mo daventadas pli objectivas; la pussaivladad d’exponer objects durant pliras uras a la glisch ha er pussibilità observaziuns bler pli detagliadas.

La vieuta definitiva a l’astrofisica moderna marcheschan duas scuvertas: d’ina vart la proposta d’Arthur Eddington che la fusiun nucleara pudess esser la funtauna d’energia da las stailas (1920); da l’autra vart l’idea d’in univers en expansiun cuntinuanta, formulada d’Edwin Hubble suenter avair cumpareglià la distanza e la spertadad da galaxias en relaziun tar la Terra (1929).



</doc>
<doc id="9223" url="https://rm.wikipedia.org/wiki?curid=9223" title="Evoluziun">
Evoluziun

Evoluziun numn’ins la midada da segns caracteristics ertavels d’ina populaziun da creatiras en la transiziun da generaziun tar generaziun. Quests segns caracteristics èn codads en furma da gens che vegnan copiads tar la fructificaziun e dads vinavant a la descendenza. Tras mutaziun poi dar differentas variantas da quests gens, uschenumnads allels, che effectueschan caracteristicas midadas u dal tuttafatg novas. Questas variantas e lur recumbinaziuns mainan tar differenzas ertadas (variabilitad genetica) tranter ils singuls individis. Sa mida il dumber da tals allels (l’uschenumnada frequenza d’allels) en ina populaziun e vegnan las caracteristicas correspundentas avant pli savens u pli da rar, alura discur ins dad evoluziun. Quai po succeder tras selecziun natirala (ratas da surviver e da reproducziun pli autas u pli bassas en consequenza da caracteristicas ch’èn sa midadas) u er tras l’uschenumnà drift genetic, pia tras midadas casualas durant la reproducziun genetica.

La teoria da l’evoluziun tras selecziun natirala ha Charles Darwin preschentà per l’emprima giada l’onn 1859 èn si’ovra "The Origin of Species". Durant ils onns 1930 han ins cumbinà la selecziun natirala tenor Darwin cun las reglas da reproducziun elavuradas da Mendel e creà uschia la teoria sintetica da l’evoluziun. Tras sia immensa forza explicativa è la teoria da l’evoluziun daventada il principi organisatoric central da la biologia moderna. L’evoluziun explitgescha a moda cumplessiva la diversitad da la vita sin terra.


</doc>
<doc id="9233" url="https://rm.wikipedia.org/wiki?curid=9233" title="Federaziun da las baselgias evangelicas da la Svizra">
Federaziun da las baselgias evangelicas da la Svizra

La Federaziun da las baselgias evangelicas da la Svizra (tud. "Schweizerischer Evangelischer Kirchenbund" SEK; frz. "Fédération des Églises protestantes de Suisse" FEPS) cun sedia a Berna è ina federaziun ecclesiasta en Svizra.

La SEK-FEPS cumpiglia 26 baselgias commembras: 24 baselgias chantunalas e 2 baselgias independentas (Église Évangélique Libre de Genève e Baselgia evangelica metodista). La SEK-FEPS sez n'è betg ina baselgia en in senn teologic perquai che las baselgias commembras èn independentas e disponan dad atgnas organisaziuns teologicas e formalas. Ella operescha dentant sco organisaziun da tetg avant la regenza federala e represchenta las baselgias en relaziuns internaziunalas. Cun excepziun da la Baselgia evangelica metodista, che operescha en tut la Svizra, èn las autras baselgias commembras limitadas ad in u plirs chantuns.

La SEK-FEPS è vegnida fundada l'onn 1920. Organisaziuns predecessuras eran la "evangelische Tagsatzung" (dieta evangelica) e la "Schweizerische reformierte Kirchenkonferenz" (conferenza ecclesiastica refurmada svizra), naschida l'onn 1858.

L'onn 1946 ha la Fundaziun fundà l<nowiki>'</nowiki>"Agid da las Baselgias Evangelicas Svizras" e l'onn 1963 l'ovra d'agid "Paun per frars" che dapi l'onn 1990 sa numna "Paun per tuts". L'onn 1970 è naschì l"'Institut social-etic" che l'onn 2004 ha midà ses num en "Institut per teologia ed etica".



</doc>
<doc id="9235" url="https://rm.wikipedia.org/wiki?curid=9235" title="Istorgia dal film">
Istorgia dal film

Films consistan da fotografias, pia da singuls maletgs statics. L’effect dal film n’è nagut auter che l’illusiun da moviment che sa dat cun mussar singuls maletgs en ina successiun fitg sperta: A partir dad ina frequenza da 15 maletgs per secunda na recepescha l’egl betg pli singuls maletgs, mabain in moviment cuntinuà. Gia en il 17avel tschientaner hai dà preschentaziuns da sequenzas da maletgs picturads cun agid da l’uschenumnada laterna magica. Il svilup tar il film modern è dentant stà dependent da l’invenziun da la reproducziun fotografia. L’onn 1839 ha Louis Daguerre preschentà la daguerrotipia, in proceder per retegnair glisch e sumbriva sin ina platta da metal. Cun questa invenziun ha l’istorgia da success mundiala da la fotografia cumenzà.

A l’entschatta da la fotografia era il temp d’illuminaziun per in singul maletg anc memia lung per pudair crear sequenzas da maletgs. Quest pass decisiv è lura reussì l’onn 1872 al fotograf englais Eadweard Muybridge, che ha realisà l’enconuschenta seria da fotografias d’in chaval galoppant. Il Franzos Louis Le Prince ha silsuenter sviluppà ina camera speziala e realisà l’onn 1888 ina sequenza da maletgs ch’ins po numnar or da vista dad oz in film per propi. L’onn 1891 ha William K. L. Dickson alura sviluppà en il manaschi da Thomas Edison il cinetograf ed il cinetoscop. Questas apparaturas mainan in bindel da celluloid davant in objectiv e furman uschia la basa per registrar e reproducir la rolla da film classica.

Sin basa da questas premissas tecnicas èn sa sviluppads a l’entschatta dal 20avel tschientaner il film dramatic ed il kino, cun stars e starlets ed emprims success europeics ed americans ils onns 1910/20. In ulteriur pass decisiv marchescha la midada dal film mit al film cun pleds vers ils onns 1927/28.


</doc>
<doc id="9237" url="https://rm.wikipedia.org/wiki?curid=9237" title="Antigone">
Antigone

Antigone (grec vegl Αντιγόνη) è ina figura da la mitologia greca. Ella era la figlia dad Edipus e Iocaste. En sia furma classica è il mitus enconuschent surtut tras la tragedia da Sofocles ch’è probablamain vegnida preschentada l’emprima giada l’onn 442 a.C. Dasperas datti er autras funtaunas che sa differenzieschan per part da Sofocles. Il mitus d’Antigone tutga tar il Ciclus da Teba che furma sper il Ciclus da Troja in dals dus gronds ciclus mitics da l’antica greca.

Antigone nascha da la lètg incestuusa dad Edipus e da sia mamma Iocaste. Confurm a la profezia aveva Edipus mazzà ses bab e maridà sia mamma. Suenter avair realisà il succedì, chava Edipus or a sasez ils egls e va en l’exil a Colonos sper Athen. Antigone accumpogna il bab tschorv. Cur che l’aug Creon vul rapinar Antigone, vegn l’erox Teseus en agid ad ella. Suenter la mort dad Edipus returna Antigone a Teba per impedir il duel ch’era vegnì profetisà tranter ses dus frars.

Suenter che Edipus era ì en exil avevan ses dus figls Polineices ed Eteocles exequì communablamain la pussanza a Teba. Ma pli tard stgatscha Polineices Eteocles. Eteocles sa retira ad Argos, furma là in’armada ed attatga las set portas da Teba. Davant sis portas da la citad gudogna Eteocles las battaglias; ma davant la setavla porta capita quai che Antigone vuleva evitar: ils dus frar sa duelleschan e mazzan in l’auter. 

Creon, il nov retg da Teba, relascha sin quai in scumond da sepulir Polineices, perquai ch’el duaja avair tradì la patria. Tgi ch’emprovia tuttina da sutterrar el, vegnia sentenzià a la mort. Ma Antigone tschenta l’atgna conscienza sur la lescha terrestra e crai da stuair obedir als dieus pli fitg ch’als umans. Perquai cumenz’ella cun ils rituals da sepultura prescrits dals dieus. Er sia sora Ismene na vegn betg da persvader ella, da betg far quai.

Cun il funeral simbolic pussibilitescha Antigone bain a ses frar d’entrar en il Hades. Ma ella vegn traplada d’in guardian e manada avant Creon. Antigone defenda si’ovra e sa mussa pronta da prender sin sasezza las consequenzas. Er l’agid da sia sora Ismene, che vul far crair Creon d’er esser stada involvida en il succedì, n’accepta Antigone betg. 

Creon sentenziescha a la mort Antigone. Ella duai vegnir sutterrada viva, e quai schebain ch’ella è la spusa futura da ses figl Haimon. Antigone survegn bain avunda nutriment per pudair s’enriclar; ed er Haimon prenda partida per ella, ma vegn refusà da ses bab. Pir suenter ch’il profet Teiresias ha annunzià a Creon in mortori en l’atgna famiglia, sa mussa quel pront da dar suenter. Ma igl è gia memia tard: Antigone, serrada en ina praschun sutterrana, sa suicidescha per prevegnir a la mort da la fom. Ed era Haimon, udind da la fin tragica da sia marusa, suonda ella senza che ses bab vegnia d’impedir quai.



</doc>
<doc id="9244" url="https://rm.wikipedia.org/wiki?curid=9244" title="Attatgas da terror dals 11 da settember 2001">
Attatgas da terror dals 11 da settember 2001

Las attatgas da terror dals 11 da settember 2001 (er numnadas ‹9/11›) èn stads rapiments d’aviuns coordinads, als quals èn suandads attentats da suicidi sin impurtants edifizis civils e militars dals Stadis Unids da l’America.

Tranter las 08:10 e las 09:30 uras dal temp local èn trais aviuns da lingia sin sgols naziunals vegnids rapinads da mintgamai tschintg ed in aviun da quatter delinquents. Dus dals aviuns èn vegnids dirigids en las turs dal World Trade Center (WTC) a New York City ed in en il Pentagon sper Washington D.C. Il quart aviun, ch’era probablamain medemamain destinà per in’attatga a Washington D.C., è crudà a las 10:03 a Shanksville, Pennsylvania, suenter che passagiers avevan empruvà da cumbatter ils rapinaders.

Ils attentats han chaschunà la mort da radund 3000 persunas e vegnan taxads sco mazzament en massa terroristic. Radund 15 100 da 17 400 persunas han pudì vegnir evacuadas or da las duas turs dal WTC avant il collaps dals edifizis.

Ils 19 rapinaders faschevan part da l’organisaziun terroristica islamistica al-Qaida. Il manader d’al-Qaida, Osama bin Laden, ha l’emprim snegà d’avair planisà las attatgas; a partir dal 2004 è el dentant sa declerà pliras giadas sco lur iniziant. Il president american da quel temp, George W. Bush, ha lantschà l’entschatta october 2001 la Guerra en l’Afganistan sa referind a quests attentats. L’acziun militara aveva la finamira da destruir al-Qaida, da tschiffar Osama bin Laden e da privar da la pussanza il reschim allià dals taliban. Er la Guerra cunter l’Irac, lantschada il mars 2003, han ils Stadis Unids per part empruvà da legitimar cun ils eveniments dals 11 da settember 2001.

Savens vegnan ils eveniments dals 11 da settember 2001 descrits sco cesura istorica cun consequenzas mundialas. Auters istoriografs percunter cuntradin a questa tesa.

A las 8:15 dal temp local (14:15 en l’Europa Centrala) han ils delinquents rapinà il sgol 11 da l’American Airlines ch’era partì a Boston. Vers las 8:20 han els interrut il signal dal transponder, uschia che l’aviun pudeva be pli vegnir localisà sur funtaunas primaras. A la surveglianza dal spazi d’aria n’eri betg pli pussaivel d’attribuir a l’eco da radar datas davart l’autezza, la spertadad u l’identificaziun da l’aviun, quai ch’ha engrevgià massivamain d’al localisar. Curt suenter ha er ina flight attendant infurmà la controlla dal traffic aviatic davart il rapinament.

Vers las 8:38 ha l’organ da controlla civil infurmà la defensiun da l’aria centrala (NORAD) davart l’incident e supplitgà da survegliar il sgol AA-11 ad egl. A las 8:45 èn dus aviuns militars F-15 partids cun quest’intenziun; pervia da la mancanza da datas n’ha la posiziun da l’aviun dentant betg pudì vegnir inditgada immediatamain.

A las 8:46 è l’emprim dals aviuns rapinads sgulà en la tur nord dal WTC. A partir da las 8:48 han ils emprims emetturs da televisiun rapportà live davart ils eveniments a New York. A l’entschatta eran ins da l’avis ch’i sa tractia d’in accident ed ha perquai appellà las persunas che sa chattavan en la tur sid da restar calmas e da betg bandunar il plaz da lavur.

A las 8:15 era partì a Boston il sgol United Airlines 175; quest aviun è vegnì rapinà a las 8:46. A las 9:03 è el sgulà en la tur sid dal WTC – davant ils egls da milliuns aspectaturs en tut il mund. Ussa han las autoritads e l’entira publicitad mundiala realisà ch’i stueva sa tractar d’attatgas intenziunadas.

Il sgol American Airlines 77 è vegnì rapinà tranter las 8:50 e las 9:00 ed ha tutgà a las 9:37 il Pentagon ad Arlington sper Washington. L’aviun è penetrà tras trais parts da l’edifizi ed ha chaschunà in grond incendi. Pervia dals donns è ina part da l’edifizi collabà vers las 10:10. Suenter questa terza attatga ha la "Federal Aviation Administration" (FAA) ordinà a las 9:45 che tut ils aviuns en il spazi d’aria dals Stadis Unids hajan d’atterrar sin la plazza d’aviaziun situada il pli damanaivel. En cas da cuntravenziun è vegnì smanatschà da sajettar sin l’aviun. 

Da quel temp era er il quart sgol, Unites Airlines 93, gia vegnì rapinà. A las 9:36 uras ha la surveglianza da sgol a Cleveland remartgà che l’aviun aveva midà direcziun vers sidost. A las 9:55 è in dals rapinaders sa dà per pilot ed ha laschà diriger l’aviun vers la plazza d’aviaziun Ronald Reagen a Washington DC.

En il fratemp eran passagiers da quest aviun vegnids a savair tras telefonats ch’igl haja dà diversas attatgas terroristicas en il pajais. Sinaquai han passagiers empruvà da surventscher ils terrorists. Vesend quels ch’els n’eran betg pli buns da cuntanscher lur destinaziun, ha il pilot dals rapinaders fatg crudar l’aviun per terra. L’aviun è ì en tocs en vischinanza da Shanksville, radund 100 kilometers a l’ost da Pittsburgh.

Pir suenter che quest aviun era crudà, ha il "Northeast Air Defense Sector" (NEADS) a New York relaschà il cumond da tschiffar aviuns rapinads e d’als sajettar en cas da basegn. En in’intervista cun l’emettur da televisiun Al Jazeera ha il commember d’al-Qaida Ramzi Binalshib ditg ch’il quart aviun eri destinà per tutgar il Capitol.

Cura ch’ils dus emprims aviuns eran collidads cun ils edifizis dal WTC, èn radund 58,1 tonnas cherosin sa derasadas sur ils vaus dals ascensurs en bleras auzadas dals dus edifizis. Nutrids da materials combustibels èn proruts vasts brischaments. La tur sid è collabada a las 9:59, la tur nord a las 10:28 (56 resp. 102 minutas suenter las attatgas).

Suenter l’emprima attatga vulevan unitads da pumpiers da la citad ("Fire Department City of New York" FDNY) evacuar la tur nord e stizzar ils fieus ch’eran proruts en l’edifizi. Suenter la segunda attatga han els dentant stuì dar si quest plan, damai ch’ins quintava uss cun sbalunadas parzialas dals sgrattatschiels. Malgrà il cumond da sa retrair, han intginas unitads da pumpiers cuntinuà cun las evacuaziuns. Ina part dad ellas è vegnida sutterrada en quel mument che la tur sid è dada ensemen. Suenter ch’er la tur nord è collabada, ha la tschertga suenter survivents en las ruinas stuì vegnir reprendida da nov e sut cundiziuns anc bler pli grevas. Plinavant avevan parts crudantas da las duas turs tutgà edifizis vischinants, uschia ch’igl existiva il privel d’ulteriuras sbuvadas.

La polizia da New York ha bloccà la proxima vischinanza dal WTC, ha sustegnì l’evacuaziun or da las turs e cumenzà ad investigar l’andament da las attatgas. Cun agid da sgols da helicopter ha la polizia pudì sa far in maletg da la situaziun en las parts superiuras da las turs, ma damai ch’ina part da las centralas da commando e da l’infrastructura da communicaziun dals pumpiers era destruida, ha be ina pitschna part da questas infurmaziuns cuntanschì ils pumpiers al lieu. 

Malgrà questas circumstanzas fitg difficilas han pudì vegnir evacuadas 87 % da las radund 17 400 persunas che sa chattavan en ils edifizis dal WTC cura ch’è succedida l’emprima attatga. A partir dals 12 da settember n’èn dentant strusch pli vegnids chattads survivents en la proxima vischinanza dal WTC. 

Fin il matg 2002 èn radund 40 000 persunas stadas involvidas en las lavurs da salvament e da rumida al Ground Zero. Ina part da quest persunal è stà expost a substanzas nuschaivlas derivantas da las turs dal WTC. Dapi il 2005 vegn discussiunà en ils Stadis Unids pli intensivamain davart indemnisaziuns finanzialas per persunas pertutgadas da consequenzas da sanadad tardivas. Il 2010/2011 han la citad da New York ed ils Stadis Unids deliberà vasts pachets finanzials correspundents.

Las attatgas han chaschunà la mort d’almain 2970 persunas, ensemen cun ils 19 attentaders fa quai pia la summa d’almain 2989 persunas.

A New York èn vegnidas per la vita radund 2800 persunas. En ils dus aviuns sa chattavan en tut 147 passagiers e commembers da l’equipa sco er 10 attentaders ch’èn tuts vegnids per la vita. Radund 200 persunas èn sa bittadas dals dus sgrattatschiels, saja perquai ch’ellas eran senza schientscha (pervia da tissientads da fim) u per mitschar d’arsentadas. Bundant 2100 persunas èn vegnidas per la vita cura che las duas turs èn collabadas, da quai bun 400 gidantras e gidanters (340 pumpiers, 60 policists e ca. 10 collavuraturs dals servetschs da sanitad). Ins stima che radund 1400 da questas persunas sajan mortas a chaschun dals culps dals dus aviuns u en las etaschas survart (ca. 800 en la tur nord e 600 en la tur sid). Cun agid da parts da corps chattadas han pudì vegnir identifitgadas geneticamain radund 1600 da las unfrendas.

En il Pentagon èn mortas radund 190 persunas, da quai 64 passagiers e commembers da l’equipa sco er tschintg attentaders. 44 passagiers e commembers da l’equipa èn vegnids per la vita sper Shanksville, da quai nov minorens. En tut derivavan 372 da las unfrendas da l’exteriur.

Il dumber da las persunas ch’èn vegnidas blessadas ils 11 da settember vegn stimada sin 6000. Varga 3200 uffants han pers lur geniturs tras ils attentats.

Ils 13 da settember 2001 ha il FBI publitgà la glista da tut ils 19 attentaders ch’ins ha pudì eruir cun agid da las glistas da passagiers:

Ils 27 da settember ha il FBI er publitgà fotografias e datas persunalas da tut ils rapinaders ed in di pli tard il cuntegn d’ina brev da quatter paginas scritta a maun ch’ins aveva chattà en trais differents lieus. Questas brevs han pudì vegnir attribuidas a trais dals quatter pilots dals aviuns ch’eran vegnids rapinads. L’exemplar da Mohammed Atta è vegnì chattà a la plazza d’aviaziun a Boston en ina tastga da viadi ch’era vegnida consegnada memia tard. En quest testament ch’era cumbinà cun ina ‹fibla per attentaders da suicidi› pon ins tranter auter leger: «Avra tes cor, beneventa la mort en num da Dieu (...) pertge che ti es be in curt mument davent da la buna vita perpetna e da la cumpagnia dals martirs.»

L’identitad da trais dals 19 attentaders ha pudì vegnir cumprovada cun agid da l’analisa ADN. 9 ulteriurs attentaders han pudì vegnir identifitgads indirectamain cun congualar las restanzas umanas cun l’ADN da tut ils passagiers che sa chattavan a bord dals aviuns rapinads. 

Il 2002 ha il FBI publitgà ina documentaziun detagliada davart l’origin ed ils curs da la vita dals 19 rapinaders. 15 dad els eran burgais da l’Arabia Saudita. Tuts derivavan da famiglias bainstantas e respectadas d’orientaziun plitost seculara; els han pudì frequentar furmaziuns ch’als han qualifitgà per in studi a l’exteriur. Pir là èn els vegnids en contact cun predicaturs radical-islamics che propagavan il dschihad cunter il vest. Da lur ideologia faschevan part la cretta en ina conspiraziun mundiala dals gidieus, in maletg dal vest sco pussanza imperialistica che coloniseschia il mund islamic ed al umilieschia cuntinuadamain sco er in odi cunter l’ingiustia sociala chaschunada tras la globalisaziun. Dapi il 1996 vuleva Atta s’unfrir sco martir, trais onns pli tard er ses amis. L’emprim n’avevan els gnanc previs attentats da suicidi en il vest; la decisiun latiers è probablamain pir crudada suenter l’emprim contact cun in commember d’al-Qaida l’atun 1998.

Dapi il 1998 vivevan Atta, Jarrah, Alshehhi e Ramzi Binalshibh a Hamburg e faschevan part d’ina gruppa da students islamics ch’eran s’inscrits a l’Universitad tecnica Hamburg-Harburg. Tenor indicaziun da perditgas duain els avair planisà a partir da la primavaira 1999 las attatgas sin il WTC ed il Pentagon. Il november 1999 èn els viagiads en l’Afganistan ed èn sa scuntrads a Kandahar cun Bin Laden. Pervia da lur bunas enconuschientschas linguisticas ed abilitads tecnicas ha quel elegì els per exequir las attatgas; en ses champs da trenament èn els vegnids preparads ideologicamain e tecnicamain. Ils 18 da schaner 2000, curt avant il return a Hamburg, èn els sa declerads pronts e preparads per il martiri.

Il matg 2000 han Atta, Alshehhi e Jarrah retschet visums d’entrada en ils Stadis Unids. Damai ch’il visum era vegnì refusà a Binalshibh, ha Bin Laden definì sco ses substitut Hani Hanjour che studegiava en ils Stadis Unids. Fin il december 2000 han ils quatter absolvì a Florida ed Arizona ina furmaziun scursanida sco pilots d’aviuns da lingia ed han acquistà la licenza da pilotar aviuns a reacziun. Jarrah e Hanjour han er frequentà sgols d’exercizi cun aviuns pitschens en las regiuns da New York e Washington D.C. per sa famigliarisar cun las rutas da sgol, il traffic aviatic e la topografia. Tar inscunters cun Binalshibh la primavaira 2001 en l’Europa ha Atta retschet instrucziuns detagliadas da Bin Laden ed è vegnì a savair sco sulet ils singuls objects da las attatgas. El ha coordinà tut ils attentaders che Bin Laden aveva elegì e ch’eran arrivads l’avrigl 2001 en ils Stadis Unids. Atta duai er avair elegì ils 11 da settember sco termin per ils attentats e duai esser sa decidì per il Capitol sco object d’attatga enstagl da la Chas’alva ch’era pli grev da cuntanscher.

Per eruir tut ils detagls davart ils attentaders e lur incumbensaders ha il FBI cuntinuà sur onns cun las investigaziuns, impundend per quest intent radund 7000 dals 11 000 emploiads. A basa dals indizis rimnads tras ils servetschs secrets ha la regenza dals Stadis Unids inculpà Osama bin Laden (1957–2011) d’avair inizià, dà l’incumbensa e confinanzià las attatgas. Bin Laden sez ha beneventà las attatgas sco veglia da Dieu, ha dentant snegà a l’entschatta tutta participaziun. Il november 2001 ha l’armada americana chattà a Dschalalabad in video, en il qual Bin Laden discurra cun commembers da sia gruppa davart la planisaziun da las attatgas, numnond e ludond singuls dals attatgaders e declerond ch’el haja pir inditgà ad els ils objects d’attatga en ils Stadis Unids e ch’el n’avessi betg pensà che las turs dal WTC collabeschian dal tuttafatg. Er experts independents han analisà quest video ed èn arrivads a la conclusiun che Bin Laden stoppia avair gì enconuschientschas preliminaras areguard las attatgas. 

Il mars 2002 han Ramzi bin asch-Schaiba e Khalid schaic Mohammed explitgà detagliadamain a l’emettur Al Jazeera la fasa da preparaziun da las attatgas. Quella è vegnida iniziada da Bin Laden ed ha durà radund diesch onns. A basa da discurs al telefon spiunads, transfers da daners e perditga èn ils Stadis Unids vegnids a la conclusiun che Khalid e Mohammed Atef sajan stads ils planisaders principals da las attatgas. Muhammad Haidar Zammar vala sco recrutader dals attentaders. Il 1999 ha Bin Laden selecziunà sez ils attentaders, ha finanzià l’execuziun dal plan ed incumbensà ils rapinaders da pli tard da sgular en ils Stadis Unids. 

Che Bin Laden ha furmà il chau strategic da las attatgas è sa cumprova il prim da november 2004, trais dis avant la reelecziun da George W. Bush. En in messadi da video è Bin Laden sa drizzà a la populaziun americana ed ha explitgà cura e daco ch’el saja vegnì sin l’idea da commetter ils attentats. Ulteriuras attatgas da quest gener vegnian a suandar, sch’ils Stadis Unids na midian betg lur politica. Er en ulteriurs messadis ha Bin Laden relatà detagls davart la planisaziun da las attatgas. Sco motiv principal per quellas ha el inditgà il sustegn dals Stadis Unids per l’Israel e la politica israeliana envers ils Palestinais.

Uschespert ch’igl è stà enconuschent ch’al-Qaida haja inizià las attatgas dals 11 da settember 2001, han ils Stadis Unids proclamà publicamain da vulair tschiffar ses chau Bin Laden mort u vivent. Stgars diesch onns suenter las attatgas – betg pli sut president Bush, mabain gia sut president Obama – han schuldads americans fastizà Bin Laden en ses zup ad Abbottabad en il Pakistan (acziun "Neptune’s Spear") ed al han fisilà.

Gia dapi la Segunda Guerra dal Golf dals Stadis Unids cunter l’Irac il 1991 è la gruppaziun terroristica al-Qaida sa drizzada cunter «il vest» e sias valurs. Questa tenuta è anc vegnida rinforzada suenter il staziunament da militar american en l’Arabia Saudita. Ils Stadis Unids valevan sco il «Grond Satan» che protegia il «Pitschen Satan» (il stadi Israel). La finamira saja da supprimer la naziun islamica, da la divider, d’explotar sias ritgezzas e d’impedir l’uniun e l’expansiun da l’islam. Il vest saja populà da «nuncartents» e da «cruschaders» (gidieus e cristians). Da questa vista dals fatgs ha al-Qaida deducì il dretg da mazzar senza distincziun civilists e burgais da las pli differentas naziuns, tranter auter schizunt muslims sesents en ils Stadis Unids.

In’emprima emprova da vart d’al-Qaida da far diever d’aviuns sco bumbas dueva furmar il 1995 l’operaziun Bojinka a Manila; quella è dentant vegnida scuverta a temp ed ha pudì vegnir impedida. Daspera èn adina puspè vegnids attatgads edifizis americans cun material explosiv, per exempel il WTC il 1993, las ambassadas americanas en Kenya e Tansania (1998) u la nav da guerra USS Cole en il Jemen (2000). Ils Stadis Unids han reagì il 1998 sut president Bill Clinton cun attatgar champs d’instrucziun supponids en l’Afganistan ed ina fabrica d’armas da chemia supponida situada en il Sudan.

Ils 9 da settember 2001 – pia curt avant las attatgas en ils Stadis Unids – ha al-Qaida commess in attentat da suicidi sin il manader dals mudschaheddin en l’Afganistan, Ahmad Shah Massoud. Sinaquai han ils taliban – cun ils quals al-Qaida era allià – cumenzà in’offensiva cunter las truppas da Massoud staziunadas en la Val da Pandschschir.

Durant las attatgas sa trategneva president George W. Bush a Sarasota (Florida). El era gist preschent en ina lecziun da scola, cura che Andrew Card, da quel temp schef dal stab da la Chas’alva, al ha infurmà davart l’emprim e curt suenter davart il segund aviun ch’eran sgulads en il WTC: «In segund aviun ha tutgà la segunda tur. L’America vegn attatgada.» Sco quai ch’ils maletgs fatgs d’in team da televisiun ch’era preschent en stanza da scola mussan, è Bush restà tschentà ed ha anc suandà durant set minutas l’occurrenza da scola. Pir suenter è el sa scuntrà cun ses stab ed ha prendì curtamain posiziun davart il succedì. Alura è el sgulà cun l’Air Force One tar differentas basas da l’Air Force ed è arrivà vers las 19:00 uras a Washington D.C. en la Chas’alva.

A New York han parents desperads fermà ils emprims dis annunzias da spariziun vi da saivs da bloccada e paraids. Quests lieus èn sa sviluppads a lieus commemorativs spontans, suenter ch’ulteriuras persunas avevan cumenzà ad exprimer lur condolientscha cun fotografias, chandailas, brevs ed objects (giugarets per uffants sparids e.a.).

Bainprest hai er dà da tuttas sorts purschidas privatas u instituziunalas a favur da las unfrendas: donaziuns da sang, dimoras gratuitas en hotels, provediment medicinal e medicaments per persunas senza attest da dimora, infrastructura gratuita per inscunters da gruppas e.a.

Ils 24 da settember 2001 han varga 20 000 persunas prendì part d’in grond funeral ch’ha gì lieu en il stadion da football a New York e ch’è vegnì emess en l’entir pajais. Represchentants da differentas etnias e religiuns han commemorà communablamain ils defuncts e confirmà vicendaivlamain da vulair s’engaschar per la toleranza multiculturala che furmia in dals tratgs caracteristics da la metropola mundiala New York. 

Igl èn suandads numerus concerts da benefizi e CDs, dals quals las entradas eran destinadas per sustegnair ils survivents dals attentats. Tranter ils fonds d’agid ch’èn vegnids creads aposta per las famiglias ed ils uffants pertutgads sajan numnads ils suandants: "Coalition of 9/11 Families", "Children of September 11th", "New York Police and Fire Widows’ and Children’s Benefit Fund" e "New York Times 9/11 Neediest Cases Fund". A medem temp èn vegnidas fundadas dals pertutgads differentas gruppas d’agid a sasez.

Ils emprims dis suenter las attatgas èn tschients muslims, Arabs u persunas d’etnias che sumeglian arabs u portan turban (p.ex. sikhs) vegnids insultads, attatgads, smanatschas ed intgins schizunt mazzads. Plinavant hai dà attentats incendiaris sin edifizis islamics. President Bush ha sinaquai visità ils 17 da settember 2001 ina moschea, ha sentenzià questas attatgas, appellà da differenziar tranter l’islam ed il terrorissem e d’esser tolerant envers burgais dals Stadis Unids d’origin islamic.

Betg mo en ils Stadis Unids, mabain en tut il mund avevan milliuns persunas persequità directamain a la televisiun las attatgas dals 9 da settember. Sur plirs dis èn ils emetturs da televisiun e las medias sa deditgads quasi cumplainamain a quests eveniments da dimensiun apocaliptica. Quant fitg ch’ils maletgs or da l’America han perturbà la publicitad mundiala ed interrut per in mument il trot quotidian mussa gist il fatg ch’ils emetturs da televisiun n’han emess per intgins dis praticamain nagina reclama.

Blers umans en tut il mund han commemorà ils proxims dis las unfrendas da las attatgas en furma da minutas da silenzi e d’occurrenzas da malencurada. Ils regents d’ina gronda part dals stadis en tut il mund han tramess als Stadis Unids brevs da condolientscha.

Ils 12 da settember 2001 ha il Cussegl da segirezza da las Naziuns unidas condemnà unanimamain las attatgas (resoluziun 1368) e concedì als Stadis Unids autodefensiun militara. Per l’emprima giada en si’istorgia ha er la NATO proclamà che quest’attatga cunter in da ses commembers saja da valitar sco attatga cunter tut ils partenaris d’allianza e pretendia perquai l’assistenza militara da l’entira NATO.

Ils 20 da settember 2001 ha president Bush exprimì avant il Congress en ina decleraziun extraordinaria da la regenza l’engraziament dals Stadis Unids per la solidaritad internaziunala ed ha fatg resortir en spezial «il fidaivel ami» Gronda Britannia. Alura ha el fatg responsabla per las attatgas la rait da terrur internaziunala al-Qaida sut Osama bin Laden. Dals taliban en l’Afganistan ha el pretendì l’extradiziun immediata da Bin Laden; cas cuntrari ha el annunzià «ina guerra cunter il terrorissem». A medem temp ha Bush prendì en protecziun la populaziun da l’Afganistan e reproschà a sia regenza da violar ils dretgs umans. Sa drizzond a tut las naziuns ha el sinaquai appellà da sustegnair ils Stadis Unids: «U che vus essas da nossa vart u da la vart dals terrorists». Medemamain ha Bush differenzià tranter l’islam ed il terrur en num dad Allah: el respectia la cretta dals muslims; al-Qaida sa chattia en ina posiziun che blasfemia er l’islam. Attatgas cunter muslims en ils Stadis Unids sco quai ch’ellas eran succedidas las davosas emnas ha el numnà in cumportament «nunamerican». Exponents da differentas partidas dals Stadis Unids han beneventà il pled da Bush. Il sustegn dal president en la populaziun è per part creschì sin la valuta da bundant 90 %.

Il minister da defensiun Donald Rumsfeld vuleva attatgar l’Afganistan il pli spert pussaivel. Il minister da l’exteriur Colin Powell ha percunter cuntanschì ch’ins ha l’emprim dà als taliban in ultimatum d’extrader Bin Laden ad in stadi ami islamic. Damai ch’ils taliban han refusà quai, ha l’armada dals Stadis Unids cumenzà a bumbardar ils 7 d’october 2001 posiziuns ed infrastructura dals taliban en l’Afganistan. Da trametter atgnas truppas han ils Stadis Unids exclus a l’entschatta. Entaifer l’Afganistan era sa furmada l’uschenumnada Allianza dal nord, in’uniun d’interess da differentas gruppaziuns politicas cun la finamira da liberar il pajais dals taliban. Sustegnida dals Americans ha quest’allianza occupà il november e december 2001 Kabul, Kunduz e Kandahar. Vers la fin da l’onn als èsi reussì da derscher il reschim da Mullah Omar. A Bin Laden èsi reussì da mitschar durant la Battaglia da Tora Bora. Supposiziuns ch’el saja sa trategnì dapi lura en la regiun da cunfin vers il Pakistan èn sa mussadas il 2011 sco falladas. A partir dal december 2001 han intgins stadis europeics sustegnì cun schuldada las ulteriuras missiuns da segirtad e da reconstrucziun en l’Afganistan.

Sut il num "Disaster Preparedness" ha la regenza americana augmentà ils meds finanzials, il persunal e las cumpetenzas da la protecziun da catastrofas sco er da la segirezza da plazzas aviaticas e dal traffic en l’aria.

L’october 2001 ha vicepresident Dick Cheney ordinà als servetschs secrets da guntgir la lescha vertenta che scumandava investigaziuns da retagls senza disposiziun giudiziala. Ils 26 d’october 2001 è entrà en vigur l’"USA Patriot Act" ch’ha lubì a las instanzas statalas da surpassar ils dretgs dals burgais a favur d’investigaziuns cunter il terror. Questas mesiras cumpigliavan tranter auter: survegliar persunas suspectadas senza disposiziun giudiziala, spiunar ed arcunar conversaziuns al telefon ed e-mails, sa procurar infurmaziuns tar assicuranzas, bancas u patruns, arrestar ed exiliar persunas da l’exteriur senza stuair laschar verifitgar ils suspects tras ina dretgira.

Sinaquai èn vegnids arrestads fin il 2003 bundant 5000 persunas da l’exteriur, per gronda part giuvens umens muslims cun contacts en stadis arabs. 531 dad els èn vegnids bandegiads, auters èn vegnids tegnids a ferm fin 8 mais, ma nagin n’è vegnì accusà ed avess uschia pudì sa defender avant dretgira. Bain ha il "Supreme Court" declerà il 2004 ch’intginas da questas disposiziuns sajan incumpatiblas cun la constituziun, ma il 2006 ha il Congress tuttina prolungà 14 da las 16 disposiziuns da l’"USA Patriot Act" per in temp illimità. Sper il Ministeri per la protecziun da la patria cun 170 000 emploiads èn vegnidas fundadas da nov u reorganisadas 263 firmas da segirezza; 1200 organisaziuns statalas e 1931 firmas privatas s’occupan dapi lura cun la defensiun dal terrorissem.

Er auters stadis dal vest han rinforzà lur mesiras da segirezza, han relaschà restricziuns d’entrada en il pajais e schlargià la surveglianza da persunas. Il Cussegl europeic ha relaschà ils 21 da settember 2001 ina resoluziun cun la finamira da cumbatter e prevegnir al terrorissem en l’Europa.

Durant la Guerra da l’Afganistan ed en rom d’ulteriuras investigaziuns ha l’armada dals Stadis Unids mess en fermanza radund 1000 persunas suspectadas da terrorissem, per gronda part da derivanza araba u asiatica. Questas persunas èn vegnidas transportadas en il champ d’internament Guantánamo Bay (Cuba), en la praschun militara Bagram (Afganistan) ed en auters champs ordaifer ils Stadis Unids. En quests champs èn las persunas suspectadas vegnidas isoladas dal tuttafatg dal mund exteriur ed èn vegnidas tegnidas a ferm sur onns senza accusaziun e senza publitgar lur identitad.

Giuridicamain ha la regenza dals Stadis Unids definì quests praschuniers sco ‹guerriers irregulars› per pudair guntgir dretg internaziunal vertent (p.ex. art. 4 da la Cunvegna da Genevra davart il tractament da praschuniers da guerra) e dretg american. Plinavant han spezialists d’inquisiziun da la CIA fatg diever tar intginas da las persunas suspectadas principalas da metodas sco privaziun da sien u waterboarding che valan tenor dretg internaziunal sco tortura. Quai ha adina puspè manà a protestas internaziunalas da vart d’organisaziun per la defensiun dals dretgs umans e da stadis alliads. 

Las praticas da tortura e las proceduras excepziunalas a basa da dretg militar èn er vegnidas crititgadas a l’intern dals Stadis Unids. En ina sentenza dal 2008 è la regenza vegnida obligada da tractar ils praschuniers tenor ils standards da dretg americans. Il 2009 ha il minister da giustia Eric Holder annunzià che Chalid Scheich Mohammed ed auters instigaders supponids da las attatgas dals 11 da settember 2001 duain vegnir mess avant ina dretgira civila a New York. Process civils duain uschia remplazzar successivamain ils tribunals extraordinaris che l’anteriur president George W. Bush aveva laschà installar a Guantánamo.

Il settember 2002 ha president Bush deducì dal cumbat cunter il terror il dretg dals Stadis Unids d’instradar culps preventivs (uschenumnada doctrina da Bush). La guerra cunter l’Irac, ch’ils Stadis Unids avevan en mira dapi il settember 2001, ha el empruvà da giustifitgar cun la collavuraziun supponida tranter il dictatur Saddam Hussein ed al-Qaida. En pli saja l’Irac en possess d’armas da destrucziun massiva, da las qualas il pajais possia e veglia far diever cunter ils Stadis Unids e cunter las truppas americanas staziunadas en l’Arabia Saudita.

La Germania, la Frantscha, la Russia e la China han refusà questa doctrina, la motivaziun per far guerra sco er l’atgna participaziun ad acziuns da guerra. Er il Cussegl da segirezza da las Naziuns unidas ha refusà il favrer 2003 da legitimar ina guerra. Sinaquai ha la regenza americana furmà ina ‹Coaliziun dals decidids›, da la quala er pajais da la NATO han fatg part (t.a. la Gronda Britannia). Il mars 2003 han ils Stadis Unids cumenzà la Guerra da l’Irac senza avair in mandat da las Naziuns unidas. La guerra ha manà a la cupitga da Saddam Hussein; igl èn dentant suandadas attatgas da terror d’in nov rom d’al-Qaida e d’autras gruppaziuns iracaisas ch’han durà sur onns. La supposiziun che l’Irac saja en possess dad armas da destrucziun massiva n’è betg sa verifitgada. 

Politologs ed istoriografs na giuditgeschan las Guerras da l’Afganistan e da l’Irac betg be sco reacziun sin las attatgas dal 2001, mabain sco cuntinuaziun d’ina politica da l’exteriur unilaterala da vart dals Stadis Unids. Sco suletta superpussanza ch’haja pudì sa mantegnair suenter la fin da la Guerra fraida haja l’America cumenzà a realisar a partir dal 1995 in program neoconservativ cun la finamira da rinforzar l’atgna posiziun sco pussanza mundiala. Da questa politica haja er fatg part la guerra cunter ‹stadis da canagliaria› e la privaziun da la pussanza da reschims ostils per pudair schlargiar la pussanza dals Stadis Unids en l’Orient Central e l’Asia Centrala.

Las attatgas da terror dal 2001 hajan bain facilità la realisaziun da questa politica. Ma a lunga vista hajan las intervenziuns guerrilas dals Stadis Unids incità il conflict dal Proxim Orient e destabilisà anc pli fitg la regiun. A medem temp hajan ils Stadis Unids pers tras lur agir la solidaritad internaziunala ch’era sa manifestada suenter las attatgas. Politicamain saja l’autoritad da las Naziuns Unidas e dal dretg dal pievel vegnida destabilida e la relaziun tranter il vest ed il mund islamic saja sa stgirentada. Entaifer l’Uniun europeica è l’agir dals Stadis Unids vegnì sustegnì da singuls stadis e condemnà dals auters; quai ha manà a foss ed engrevgià ils ulteriurs pass vers ina politica da l’exteriur e militara unitara da l’Europa.

Mintg’onn ils 11 da settember vegn sa regurdà da las unfrendas da las attatgas cun festas commemorativas a New York, al Pentagon ed a Shanksville. A New York vegnan per regla prelegids tras parents ils nums da las 2791 unfrendas en urden alfabetic. Da questa commemoraziun prendan mintgamai part politichers da num. Sin giavisch dals parents da las unfrendas vegn desistì d’allocuziuns; enstagl vegnan prelegids texts litterars u istorics. La notg marchescha in’installaziun da glisch, il "Tribute in Light", mintgamai la posiziun da las duas anteriuras turs dal WTC.

Il matg 2014 ha president Obama inaugurà a New York al lieu da l’anteriur WTC il "National September 11 Memorial & Museum". Tar il monument commemorativ cun num "Reflecting Absence" sa tracti da dus batschigls d’aua ch’inditgeschan l’anteriur fundament dals dus sgrattatschiels. En il pavigliun cun museum vegn preschentada a moda cumplessiva l’istorgia da las attatgas dals 11 da settember 2001.

Sper las duas turs principalas dal WTC èn tschintg ulteriurs edifizis vegnids destruids dal tuttafatg (tranter auter il WTC 7 vischinant e quatter staziuns da la metro). 23 bajetgs èn vegnids donnegiads talmain ch’ins als ha stuì disfar pli tard (tranter auter il "Deutsche Bank Building" e la "Fitterman Hall"). Numerus auters edifizis ch’eran vegnids donnegiads han ins pudì refar.

Al lieu da la fora nua che sa chattava l’anteriur WTC – numnada suenter las attatgas "Ground Zero" – han ins construì dapi l’avrigl 2006 il One World Trade Center, concepì da l’architect David Childs. Il matg 2013 ha il nov sgrattatschiel – il pli aut en l’emisfera vest – cuntanschì si’autezza finala da 541,3 meters. Quest’autezza correspunda a 1776 pes tenor la mesira americana e simbolisescha uschia la proclamaziun da l’independenza americana l’onn 1776. In emprim sboz dal nov edifizi aveva skizzà l’architect Daniel Liebeskind. Differentas propostas da realisaziun èn lura dentant vegnidas refusadas da la populaziun da New York, damai ch’ellas eran pli bassas che las anteriuras turs e parevan memia pauc spectacularas. Sper il nov One World Trade Center vegnan erigids trais ulteriurs edifizis (Two World Trade Center, Three World Trade Center e Four World Trade Center).

Dapi ils 11 da favrer 2008 èn Chalid Scheich Mohammed, Ramzi Binalshibh, Ali Abdel Asis Ali, Mustafa Ahmed al-Hausaui e Walid bin Attasch avant dretgira en ils Stadis Unids en connex cun las attatgas terroristicas dals 9 da settember 2001. La procedura penala cunter in ulteriur accusà è vegnida sistida il 2008.

Gia il schaner 2007 era vegnì sentenzià Mounir al-Motassadeq ad in chasti da detenziun da 15 onns. Suenter in process da plirs onns aveva la dretgira declerà el culpaivel d’avair preparà sco commember d’al-Qaida las attatgas da terror. 

Il settember 2012 è vegnì admess en ils Stadis Unids il plant da la World Trade Center Properties LLC cunter l’American Airlines e l’United Airlines. L’organisaziun accusadra rinfatscha a las duas societads aviaticas d’avair negligì las controllas da segirtad. Tras quai ch’ellas hajan pussibilità a 19 terrorists d’entrar adascus en ils aviuns, portian ellas ina cunresponsabladad giuridica per la destrucziun da las turs. Curt avant las attatgas aveva la World Trade Center Properties LLC prendì a fit ils sgrattatschiels per 99 onns. La perdita materiala che vegn fatga valair avant dretgira munta a 2,8 milliardas dollars.

A curta vista n’han las attatgas dals 11 da settember 2001 betg influenzà a moda fitg negativa il curs da las aczias a la Wall Street. Percunter ha la crisa finanziala a partir dal 2007 tutgà fitg ferm New York: tranter il 2000 ed il 2010 èn idas a perder bunamain 20 % da las plazzas en la branscha da finanzas. Quest trend negativ era dentant gia sa fatg valair en il decurs dals onns 1990, uschia che las attatgas dal 2001 furman be in motiv tranter numerus auters.

Il 2002 ha ina cumissiun communabla dal Senat e da la chombra dals represchentants dals Stadis Unids preschentà in rapport da 832 paginas davart ‹Las activitads dals servetschs secrets avant e suenter las attatgas dals 11 da settember 2001›. Medemamain il 2002 è cumparì in rapport davart l’organisaziun e direcziun dals pumpiers a chaschun da las acziuns da salvament a New York. A basa da quests rapports èn suandadas diversas restructuraziuns organisatoricas.

Cunter la resistenza da la regenza dals Stadis Unids ha la chombra dals represchentants installà l’atun 2002 in’ulteriura cumissiun d’inquisiziun parlamentara. Il "9/11 Commission Report" ch’è cumparì il fanadur 2004 preschenta minuziusamain la preistorgia d’al-Qaida dapi il 1988, ils eveniments dals 11 da settember 2001 e las reacziuns da las autoritads dals Stadis Unids. Quest rapport ha scuvert sbagls gravants areguard las controllas a las plazzas aviaticas, ha rendì attent a proceduras ed ierarchias cumplitgadas ch’han impedì che la NORAD possia intervegnir a temp, ha mussà ch’il FBI ha tralaschà da dar vinavant infurmaziuns brisantas davart persunas persequitadas a la CIA ed ha mussà che la regenza da Bush sutvalitava la situaziun da smanatscha. Ina da las consequenzas da questas enconuschientschas è stada la fundaziun dal Ministeri per la segirezza interna.

L’autoritad naziunala per la protecziun da catastrofas FEMA ha intercurì il 2002 la segirezza dals edifizis e problems da la tecnica da construcziun dal WTC che pudessan avair chaschunà il collaps da las duas turs. Suenter che numerus experts han crititgà che quest rapport saja manglus, ha il "National Institute of Standards and Technology" (NIST) preschentà il 2005 ils resultads d’examinaziun extendidas, a las qualas bundant 300 scienziads han collavurà. Er da vart independenta èn vegnids publitgads numerus artitgels e schizunt realisadas simulaziuns autenticas. Questas lavurs mussan ch’ils aviuns avevan destruì ina cumpart tranter sis e 17 da las 47 pitgas purtantas da mintga edifizi. En cumbinaziun cun ils brischaments cuntinuants a l’intern da las turs è in collaps stà uschia inevitabel.

Davart las ragischs pli profundas dal terror islamic datti diversas teorias. Models d’explicaziun ‹antiimperialistics› fan responsabla en spezial la politica dal vest (Stadis Unids ed Israel) en il Proxim Orient per la gritta e la radicalisaziun da blers muslims. In’autra teoria vesa ils eveniments sco consequenza tardiva d’ina politica da l’exteriur durant la Guerra fraida ch’haja mess ils fallads accents: Il sustegn dals mudschaheddin en l’Afganistan dapi il 1980 haja bain gì l’intent da franar l’expansiun sovietica, ma haja a lunga vista sustegnì militarmain, finanzialmain e logisticamain quellas forzas che duevan la finala sa drizzar sut Bin Laden cunter ils Stadis Unids sez (uschenumnà effect da "Blowback").

Intellectuals da la sanestra sco Noam Chomsky u activists per ils dretgs umans sco la Inda Arundhati Roy rendan plinavant attent al fatg ch’ils stadis industrials dal vest hajan realisà ina globalisaziun unilaterala ed uschia disditg areguard ils problems da la povradad mundiala. Quest svilup haja promovì il terror en regiuns dischavantagiadas.

Ord vista social-culturala vegn il fenomen da l’uschenumnà terrorissem islamic interpretà sco resistenza cunter la modernisaziun culturala en ils pajais d’origin correspundents. Structuras ed ideologias tradiziunalas hajan cumenzà a sa dissolver. Quai mainia a malsegirezzas che vegnian cumpensadas cun s’orientar pli ferm a las atgnas ragischs (p.ex. salafissem) e che vegnian vividas ora en il cumbat terroristic cunter il vest. Tras las attatgas spectacularas en il center dal mund dal vest hajan ils auturs dal delict vulì demonstrar a moda simbolica ch’ils ‹Gidieus e cruschaders› sajan vulnerabels. Questa perspectiva interpretescha l’ideologia dals terrorists sco ‹faschissem islamic› ed accentuescha sia cumponenta antisemitica.

Areguard las attatgas dals 11 da settember èn sa sviluppadas numerusas teorias da conspiraziun. Questas teorias emprovan da cumprovar che la regenza e/ni ils servetschs secrets dals Stadis Unids hajan prendì en cumpra sapientivamain las attatgas u schizunt inscenà sez quellas. Sper experts da la FEMA e dal NIST cuntradin er scienziads independents a questas tesas.

Ils eveniments dals 11 da settember han chattà in grond resun en tut las spartas d’art. Igl èn cumparids romans, en ils quals ils protagonists vegnan involvids en las attatgas, maletgs e sculpturas tractan la tematica e numerus films dramatics e documentars s’avischinan en ina moda u l’autra al tema.

Er en la musica han numerus artists rendì tribut a las unfrendas da las attatgas, tranter auter Bruce Springsteen, Sting, Michael Jackson e Paul McCartney (ch’è sez daventà perditga dals eveniments a New York). L’imni inuffizial da l’elavuraziun da las attatgas è daventà "Only Time" dad Enya. Questa chanzun è vegnida duvrada da numerus emetturs da televisiun per accumpagnar en lur documentaziuns ils maletgs dramatics dals 11 da settember.












</doc>
<doc id="9248" url="https://rm.wikipedia.org/wiki?curid=9248" title="Aborigines">
Aborigines

Aborigines (englais [ˌæbəˈɹɪdʒɪniːz], „indigens originars“) è la denominaziun da la populaziun originara da l’Australia. Els han populà il continent avant radund 40’000 enfin 50’000 onns. Ils Aborigines na furman nagina etnia omogena, mabain sa dividan en differents pievels e clans cun fitg differentas linguas ed usits. 

Tut tenor definiziun e funtauna devi avant l’arrivada dals alvs enturn 400 enfin 700 differents pievels d’Aborigines che vivevan en emprima lingia sco chatschaders e rimnaders. Cun l’arrivada dals colonists alvs a partir da l’onn 1788 è il dumber da radund 300’000 enfin in milliun abitants originars sa sminuì sin 60’000 l’onn 1920. Ils motivs èn stads malsognas importadas, ma er conflicts violents cun colonists pervia da dretgs territorials. 

Dus terz dals radund 464’000 Aborigines dad oz vivan èn citads ed èn s’adattads a la moda da viver dals alvs, damai che las autoritads han promovì durant decennis ina politica d’assimilaziun. Il meglier èn las tradiziuns dals Aborigines sa mantegnidas en il Territori dal Nord, nua ch’ils Europeans èn sa chasads pir tard. Là vivan ils Aborigines per il pli per sasez e radund 60 % dad els discurran a chasa vinavant ina lingua indigena.


</doc>
<doc id="9253" url="https://rm.wikipedia.org/wiki?curid=9253" title="Pulp Fiction">
Pulp Fiction

Pulp Fiction è in film da Quentin Tarantino da l’onn 1994. Il film è vegnì nominà per set Oscars – tranter auter sco meglier film – ed ha gudagnà en la categoria meglier scenari original. En rom dal Festival da film a Cannes ha Pulp Fiction gudagnà la Palma d’aur. Plinavant è il film cuntegnì en la glista dals 100 megliers films ch’il "Time magazine" ha mess ensemen.

Il titel dal film deriva dal linguatg dal mintgadi e signifitgescha verbalmain «litteratura triviala u da pauca valur». ‹Pulp Fiction› numn’ins per englais ils romans da kiosc che cuntegnan per regla pliras istorgias curtas. Il film sa cumpona da trais episodas ch’èn entretschadas ina en l’autra e che vegnan raquintadas en successiun na cronologica.

En in curt prolog sesan ils dus bandits Pumpkin e Honey Bunny en in restaurant e decidan da spogliar quel. La sequenza finala dal film vegn a reprender quest’episoda.

I suonda in sigl tar ina scena che tutga tar l’episoda "The Bonnie Situation" da pli tard: Jules Winnfield (Samuel L. Jackson) e Vincent Vega (John Travolta) èn dus assassins d’incumbensa. Per lur boss, il gangster Marsellus Wallace (Ving Rhames), van els tar anteriurs ‹partenaris da fatschenta› a prender vendetga. Els entran en in’abitaziun. Gia suenter in curt discurs sajetta Jules in dals umens. Suenter avair chattà la valisch da Marsellus sajettan els in ulteriur um.

Il boxist Butch (Bruce Willis) retschaiva daners da Marsellus per ch’el perdia il gieu en la tschintgavla runda. Butch e Vincent han in curt (e fraid) inscunter. L’auter di cumpra Vincent heroin tar il dealer Lance e sa metta ina squitta. Silsuenter va el tar Mia Wallace (Uma Thurman), la dunna da Marsellus, ch’el ha da proteger durant l’absenza dal schef. Els dus van en il "Jack Rabbit Slim’s", in local endrizzà en il stil dals onns 1950. Là sa participeschan els era ad ina concurrenza da twist.

Returnads a chasa engira Vincent sin tualetta, da betg sa laschar surmanar da Mia. Durant si’absenza chatta Mia in satget en il mantè da Vincent, craja che quai saia cocain e collabescha suenter avair sgnuflà il heroin. Vincent porta ella tar il dealer da drogas Lance e sia dunna Jody. Cun agid d’ina injecziun d’adrenalin directamain en il cor vegnan els da spendrar Mia. Vincent e Mia sa cunvegnan, da betg raquintar a Marsellus davart il succedì.

Il boxist Butch sa regorda da quel di en si’uffanza, cur ch’in um al aveva purtà l’ura da ses bab ch’era crudà en la guerra. Ma ils patratgs da Butch returnan spert puspè tar ses preschent pauc glorius: El sa lascha pajar da Marsellus Wallace per perder lutgas da boxar. Oz vul Butch dentant far fin cun questa faussadad. El terrescha ses adversari, e quai da tala maniera che lez mora sin il plaz. Uss vul Butch fugir cun si’amia Fabienne e cun ils daners gudagnads da scumetter sin sasez. Ma Fabienne ha emblidà l’ura dal bab da Butch en l’abitaziun. Butch returna a chasa, trapla là Vincent e sajetta lez.

Sin viadi da return tar si’amia frunta el per casualitad sin Marsellus. Els battan in cun l’auter e sa tschentan la finala en in’agenzia da credits sin pegn. Maynard, il possessur da la stizun, als smanatscha cun la buis ed als serra en tschaler. Là ha el endrizzà ensemen cun ses ami Zed ina chombra da tortura. Zed violescha Marsellus. Ma Butch vegn da sa liberar, mazza Maynard e liberescha Marsellus. Lez di a Butch ch’els dus sajan quit sut la cundiziun che Butch svaneschia or da la citad. Entant che Butch va tar Fabienne per cumenzar ina nova vita, cloma Marsellus succurs per prender vendetga vi da Zed. 

I suonda in sigl enavos tar l’emprima scena principala dal film. Suenter che Jules e Vincent avevan mazzà ils dus bandits Roger e Brett siglia in terz or dal bogn e sajetta sin els tut sia muniziun – dentant senza gartegiar. Damai che Jules è persvass – suenter avair sajettà il terz bandit – che quai saja ina miracla, vul el dar si sia ‹professiun› da gangster.

Jules e Vincent prendan Marvin, il sulet survivent, cun els en l’auto. Durant il viadi al sajetta Vincent senza vulair en il chau. Arrivads tar Jimmie, in ami da Jules, als trametta Marsellus Mr. Wolf (Harvey Keitel) che ‹gida a sclerir la situaziun›. La finala van els tar il garaschist Monster-Joe che dismetta l’auto e la bara sin ses deposit da fier veder.

Silsuenter van Jules e Vincent en in restaurant. Durant che Vincent è sin tualetta, provan ils dus bandits Pumpkin e Honey Bunny da spogliar il local – qua cuntinuescha il prolog dal film. Ma Jules als vegn da surventscher e da fugentar. Er Jules e Vincent sortan dal restaurant.

Singuls motivs sco la valisch da Marsellus u la vestgadira da Vincent e Jules mussan co che las singulas parts dal film tutgan ensemen: En l’emprima scena principala van Vincent e Jules en l’abitaziun dals bandits per la valisch; sin viadi da return fruntan els en la "Bonnie Situation" e ston midar lur vestgadira ch’è plaina da sang. Suenter la scena da restaurant (prolog e scena finala) en quest tenue provisoric portan els enavos a l’entschatta da l’episoda "Vincent Vega and Marsellus Wallace’s Wife" a Marsellus la valisch. Quai succeda gist suenter che lez è sa cunvegnì cun Butch davart la lutga da boxa – che furma la basa da l’episoda "The Gold Watch". Sco Vincent menziunescha, ha l’episoda "Vincent Vega and Marsellus Wallace’s Wife" lieu il di suenter "The Bonnie Situation". L’episoda situada a la fin da la cronologia è "The Gold Watch", nua che Vincent vegn per la vita.




</doc>
<doc id="9255" url="https://rm.wikipedia.org/wiki?curid=9255" title="Casablanca (film)">
Casablanca (film)

Casablanca è in film american da Michael Curtiz, realisà l’onn 1942. El collia elements melodramatics cun meds stilistics dal film d’aventura e dal film criminal. Il film resplenda impressiuns da la Segunda Guerra mundiala e furma ina part da la propaganda da Hollywood cunter la Germania naziunalsocialistica. Il film è stà nominà l’onn 1944 per otg Oscars. La finala è el vegnì undrà sco meglier film, per la meglra reschia e per il meglier scenari. 

Casablanca è in classicher dal film da kino e giauda enfin oz ina gronda popularitad. Intgins citads da Casablanca tutgan tar ils pli enconuschents da l’istorgia dal film insumma. Er ils acturs principals Humphrey Bogart ed Ingrid Bergman vegnan savens identifitgads en emprima lingia cun lur rollas en Casablanca, schegea che domadus tutgavan tar ils acturs ils pli populars da lur temp e ch’els han collavurà avant e suenter en bleras autras producziuns da success.

Il film gioga durant la Segunda Guerra mundiala. Il nord da la Frantscha è occupà da l’armada tudestga. La part meridiunala e l’Africa dal Nord franzosa vegnan administradas dal reschim da Vichy. Uschia er il protectorat franzos Marocco. Blers fugitivs arrivan a Casablanca cun la speranza da pudair sgular da là a Lissabon, en il Portugal neutral, per emigrar en America. Ils blers dad els na vegnan dentant betg da bandunar Casablanca: il schef da polizia franzos Louis Renault (Claude Rains) è corrupt e collavura cun ils Tudestgs. Visums da transit emetta el be per autas summas u cunter relaziuns intimas. E sin la fiera naira porschan figuras dubiusas sco il talian Ugarte visums per summas monstrusas. 

En la citad da Casablanca sa tegna er l’American Rick Blaine (Humphrey Bogart) si. Sia bar "Rick’s Café Américain" è in lieu da sentupada per blers fugitivs. Cur che l’Etiopia era vegnida attatgada en ils onns 1930 da l’Italia aveva Rick sustegnì la resistenza africana cun agid da cuntrabanda d’armas; e durant la Guerra civila spagnola aveva el battì da vart dals republicans. Ma en il fratemp è el daventà cinic e dischillusiunà ed ha, sco el di, nagin interess da prender per auters las chastognas or dal fieu.

Il film cumenza cun l’assassinat da dus uffiziers tudestgs. Damai che lur visums da transit èn sparids, fa la polizia in’investigaziun gronda a Casablanca per chattar il delinquent. La finala prova la polizia da metter a ferm Ugarte en la bar da Rick ed al fisilescha sin la fugia. Curt avant aveva Ugarte mess en salv tar Rick ils dus visums engulads.

Ma l’entira alteraziun pervia dals dus visums – che maina schizunt il maior tudestg Strasser a Casablanca – ha in motiv pli profund: l’enconuschent cumbattant da la resistenza europeica Victor László (Paul Henreid) è sin via en la citad. Gia pliras giadas ha el pudì mitschar dals nazis. Ensemen cun sia dunna Ilsa Lund (Ingrid Bergman) tschertga el dus visums da transit per pudair emigrar en America.

En la bar reconuscha Ilsa il pianist Sam che sunava gia a Paris dal temp ch’ella aveva in’affera passiunada cun Rick. Sco da sias uras, al supplitgescha ella da sunar "As Time Goes By". Dal temp ch’ils Tudestgs eran arrivads a Paris vuleva Rick fugir cun Ilsa or dal pajais. Ma il davos mument aveva ella laschà drizzar or, ch’ella na possia betg vegnir. La saira suenter che Rick ha vis Ilsa en sia bar a Casablanca resta el ditg alert, baiva e sa regorda dal temp a Paris.

En il fratemp prova László desperadamain da chattar dus visums da transit. Ins al cusseglia da dumandar Rick. László al porscha la finala 200 000 franc per ils documents. Ma Rick gioga il schiglius e permalà e n’è betg pront da gidar ses rival. Schizunt en quel mument che Ilsa al smanatscha cun la pistola na dat el betg suenter. Sia tenuta sa mida pir suenter che Ilsa al confessa d’esser stada maridada cun László gia avant lur temp communabel a Paris. Ins l’aveva infurmà che László saja vegnì assassinà dals nazis. Uschespert ch’ella è dentant vegnida a savair il cuntrari, ha ella bandunà Rick per returnar tar ses um – senza dentant perder ses sentiments per Rick.

En il fratemp metta il chapitani da polizia Renault a ferm László pervia da sia participaziun ad ina reuniun scumandada. Sin quai offrescha Rick a Renault ina fatschenta: sut la cundiziun ch’el ed Ilsa possian bandunar il pajais nundisturbadamain, vul el tradir László sco assassin dals dus curriers tudestgs. Renault va d’accord, ed els insceneschan in inscunter tranter Rick, Ilsa e László. En quel mument che Rick surdat ils visa da transit cumpara Renault e vul arrestar László. 

Ma qua sa mussi che Rick aveva da l’entschatta nà be inscenà l’affar cun Renault: El tira sia pistola e smanatscha Renault. Ensemen van els a la plazza d’aviaziun. Là insista Rick che Ilsa partia cun László. El la laschia partir gist pervia da ses sentiments per ella e perquai che László la dovria dapli ch’el sez. Ilsa targlina l’emprim, ma descenda la finala ensemen cun László l’aviun per Lissabon. László aveva Rick pudì persvader ch’Ilsa charezzia be el e che l’affera da Paris saja daditg vargada ed emblidada.

Ma curt avant la partenza da l’aviun cumpara maior Strasser e vul contactar la tur da controlla per impedir il sgol. Qua al sajetta Rick davant ils egls da Renault. Ma lez scuvra en quel mument ses agen patriotissem e protegia Rick cun cumandar als policists che curran natiers d’arrestar «ils suspectads usitads». Il film finescha cun ils pleds da Rick drizzads a Renault: «Louis, jau pens che quai saja l’entschatta d’ina grondiusa amicizia.»




</doc>
<doc id="9258" url="https://rm.wikipedia.org/wiki?curid=9258" title="Hans de Beer">
Hans de Beer

Hans de Beer (* 1957 a Muiden, Ollanda settentriunala) è in autur ed illustratur neerlandais.

Hans de Beer ha l'emprim studegià istorgia e suenter illustraziun a la Rietveld Art Academie d'Amsterdam.

El ha dissegnà diversas serias per revistas per uffants neerlandaisas avant ch'el ha publitgà ses emprim cudesch da maletgs cun il "pitschen urs da glatsch" (TO: "Der kleine Eisbär"). Ozendi lavura el sco illustratur a professiun libra. El scriva e publitgescha ses cudischs da maletgs er per tudestg. Ses cudeschs – oravant tut "Il pitschen urs da glatsch" – èn vegnids translatads en bleras linguas, tranter auter ils tschintg idioms rumantschs. Plinavant datti versiuns bilinguas tudestg-tircas.



</doc>
<doc id="9262" url="https://rm.wikipedia.org/wiki?curid=9262" title="Karl von Ettmayer">
Karl von Ettmayer

Karl von Ettmayer, correctamain "Karl Ettmayer von Adelsburg" (* 22 da fanadur 1874 a Jessenetz sper Konitz, Moravia; † 24 da mars 1938 a Vienna) era in romanist e linguist austriac.

Ettmayer è creschì si en il Tirol dal Sid e frequentava il gimnasi da lingua tudestga a Trentino. El ha studegià l'emprim medischina a l'Universitad da Puntina (Innsbruck), ha suenter dentant midà tar las linguas romanas ed ha studegià a l'Universitad da Graz sut l'instrucziun da Antonio Ive (1851–1937) e Hugo Schuchardt. Tar Schuchardt ha el promovì il 1899 cun "Lombardisch-Ladinisches aus Südtirol. Ein Beitrag zum oberitalienischen Vokalismus; die zugrundeliegenden Dialektmaterialien".

Il 1903 è Ettmayer sa habilità a Vienna tar Wilhelm Meyer-Lübke davart "Bergamaskische Alpenmundarten" (Leipzig 1903). Dapi il 1905 fin il 1911 lavurava el sco professer a l'Universitad da Friburg en Svizra, dapi il 1911 fin il 1915 sco professer ordinari e successur da Theodor Gartner a l'Universitad da Puntina e dapi il 1915 sco successur da Meyer-Lübke a l'Universitad da Vienna. Il 1927 è el vegnì elegì en l'Academia austriaca da las scienzas.





</doc>
<doc id="9269" url="https://rm.wikipedia.org/wiki?curid=9269" title="Retoromanistica">
Retoromanistica

La retoromanistica è il rom da la romanistica che s'occupescha dal studi filologic da las linguas retoromanas e lur litteraturas. Quai pertutga oravant tut il rumantsch dal Grischun, il ladin da las Dolomitas ed il furlan . Intgings experts s'occupeschan era da la perscrutaziun culturala ed etnologica dals pievels retoromans.

En Italia dovr'ins principalmain la noziun ladinistica che po dentant er sa referir specificamain al studi dal ladin da las Dolomitas. In'autra denominaziun (pli rara) è filologia ladina.




</doc>
<doc id="9285" url="https://rm.wikipedia.org/wiki?curid=9285" title="Chapitala">
Chapitala

Chapitalas èn citads, en las qualas las regenzas sa chattan. 

La chapitala da la Svizra sa chatta a Berna.

Ina glista da (prest) tut las chapitalas dals stadis dal mund chattas ti en la 


</doc>
<doc id="9333" url="https://rm.wikipedia.org/wiki?curid=9333" title="Citad Ho Chi Minh">
Citad Ho Chi Minh

Citad Ho Chi Minh (Saigon) sa chatta en ils Vietnam ed è tenor abitants la terza citad dal mund cun radund 9 miu abitants è Citad Ho Chi Minh era la citad cun la pli gronda spessezza d’abitants dal pajais. A surfatscha dal pajais cuvrescha 2098 km².
L'eroport da Tan Son Nhat sa chatta 7 km distant dal center da la citad.
Citad Ho Chi Minh vegn spartì en 24 districts. 


</doc>
<doc id="9335" url="https://rm.wikipedia.org/wiki?curid=9335" title="Trais Plaivs">
Trais Plaivs

Trais Plaivs (talian "Tre Pievi") numn'ins ina cuntrada istorica che consistiva da las trais plaivs da Dongo, Gravedona e Sorico al Lai da Com superiur.

Dapi il temp medieval tard appartegneva il territori a la citad-stadi da Com ed è passà l'onn 1335 ensemen cun quella al Ducadi da Milaun. Las Trais Plaivs èn sa suttamessas l'onn 1512 a la regenza da las Trais Lias suenter che quellas han conquistà Clavenna, la Vuclina e Buorm dal Ducadi da Milaun. Las Trais Plaivs èn vegnidas administradas dad in podestat ch'è vegnì convocà spezialmain per ellas.

Suenter la disfatga da las truppas confederadas en la battaglia da Marignano l'onn 1515 èn las Trai Plaivs sa decleradas puspè sco part dal Ducadi da Milaun. Las Trais Lias n'han betg reconuschì questa decisiun ed han occupà il territori danovamain, n'han dentant betg pudì s'installar en la part meridiunala enturn a Dongo ed il chastè da Müsch. Perquai che il territori na vegn betg menziunà en la «Pasch perpetna» tranter la Frantscha e la Confederaziun, pretendeva il retg franzos en sia funcziun sco duca da Milaun dapi l'onn 1519 la restituziun dal territori dals Grischuns. Cur che la refurmaziun entschaveva a sa derasar en las Trais Lias, ha il prefect da Müsch nizzegià quai sco chaschun per occupar en in culp da surpraisa Sorico e Gravedona e spezialmain la zona da grond'impurtanza strategica tar la sbuccada dal flum Adda en il Lai da Com.

Perquai che ils chantuns catolics han refusà da gidar a las Trais Lias en quel conflict enconuschent sco Guerra da Müsch, han las Lias l'onn 1526 stuì renunziar definitivamain a las Trais Plaivs. Dapi lura ha il territori partì il destin dal Ducadi da Milaun.


</doc>
<doc id="9347" url="https://rm.wikipedia.org/wiki?curid=9347" title="Gian Bundi">
Gian Bundi

Gian Bundi (* ils 26 d’october 1872 a Berlin; † ils 26 da december 1936 a Berna) è stà in rimnader ed editur da paraulas, schurnalist e criticist da musica svizzer.

El è in dals rimnaders ed editurs da paraulas ils pli impurtants dal Grischun. Per l’Engiadina – en spezial per l’Engiadin’Ota – è el il pli impurtant ed enconuschent insumma (vesair la glista da las ovras a la fin da l’artitgel).

Gian Bundi è naschì ils 26 d’october 1872 a Berlin sco segund uffant da Catharina Bundi nata Giovanoli e da Christian Georg Bundi. Cun sia sora Nina ch’è quatter onns pli veglia, ha el passentà là si’uffanza. L’onn 1879 ha Christian Georg Bundi pudì cumprar la pasternaria ed il café che la famiglia Jenny da Bever possedeva a Stettin (oz: Szczecin en Pologna) e la famiglia Bundi ha fatg midada da Berlin a Stettin. Grazia a sia derivanza è Gian Bundi creschì si cun duas linguas. A chasa discurrivan ils Bundis puter; sin via, en scola e natiralmain cun la clientella tudestg.

A Stettin ha Gian Bundi frequentà la scola populara ed il gimnasi. Ses studis che l’han manà tras tut la Germania e la Svizra fin a Berna ha el cumenzà ils 14 d’october 1892 cun s’immatricular per filologia a l’Universitad da Georg-August a Göttingen. L’accent principal da ses studis a Göttingen ha el mess sin prelecziuns istoricas il semester da stad e sin prelecziuns linguisticas il semester d’enviern. In onn pli tard è el sa rendì a Jena a l’Universitad da Friedrich-Schiller per frequentar là durant il semester d’enviern 1893/94 prelecziuns d’istorgia, da psicologia e da grammatica taliana (tar professer Wilhelm Cloetta). Per la grammatica taliana è el s’inscrit cun gronda probabilitad per pudair dar mintgatant ina bella baterlada en rumantsch cun professer Cloetta. Da Jena è Gian Bundi alura ì a Heidelberg a l’Universitad da Ruprecht-Karl (semester da stad 1894 fin semester da stad 1895) per frequentar prelecziuns da l’istorgia dal dretg e prelecziuns giuridicas. Las ultimas duas staziuns da sia scolaziun universitara ha el alura fatg en Svizra: dal semester d’enviern 1895/96 fin al semester da stad 1897 a la facultad da giurisprudenza e da scienza politica da l’Universitad da Turitg e dal semester d’enviern 1897 fin al semester da stad 1899 a l’Universitad da Berna, er là sco student da giurisprudenza.

Suenter avair terminà ses lungs studis è Gian Bundi l’emprim ì a Cuira per far ses emprims pass sco schurnalist tar il "Freier Rätier". Ma già l’onn 1901 ha el puspè bandunà Cuira ed il Grischun, suandond il clom dal schefredactur dal "Bund" da Berna, Michael Bühler. Artitgels pli gronds e pli pitschens ch’èn cumparids regularmain a partir dals 16 da december 1900 en l’uschenumnà "Sonntagsblatt", l’agiunta belletristic-litterara dal "Bund", cumprovan che Bühler n’ha betg convocà ina persuna nunenconuschenta tar sai en la redacziun a Berna. Trais decennis a la lunga, numnadamain ils emprims trais decennis dal 20avel tschientaner, ha Gian Bundi furmà cun Michael Bühler e cun Georg Luck quel trio grischun tar il "Bund" che ha influenzà decisivamain e persistentamain la scena da cultura bernaisa. Tuts trais Grischuns avevan ina grond’amur per la cultura. Tar Gian Bundi è quai pli tard schizunt daventà sia professiun. L’onn 1919, suenter ch’il "Bernischer Orchesterverein" è vegnì organisà da nov, èsi stà necessari d’engaschar in secretari permanent ed ins ha clamà Gian Bundi – oramai in criticist da musica renumà a Berna – sin questa posiziun. Uschia ha Gian Bundi chalà l’onn 1919 sco redactur responsabel dal "Bund". Fin a sia mort è el però restà collavuratur liber da la redacziun litterara. Dad ussa envi ha el dentant scrit mo pli recensiuns e criticas da teater e da musica ch’avevan ina grond’impurtanza.

Schebain che Gian Bundi ha studegià filologia e giurisprudenza, ha el lavurà en emprima lingia sco criticist da musica e sco secretari dal "Bernischer Orchesterverein". Sia vita mussa en sasez ch’el è s’interessà oravant tut per la musica, en spezial per la musica classica, dentant er per la musica populara. Quest fatg permetta la supposiziun che Gian Bundi fiss atgnamain gugent stà musicist, ch’el n’ha dentant – per in motiv nunenconuschent – betg gughegià da pratitgar questa professiun, saja quai pervia da ponderaziuns finanzialas, saja quai ch’el è stà da l’avis che ses duns musicals na sajan betg buns avunda per far ina carriera sco pianist. Ch’el sto esser stà in pianist fitg bun cumprovan in pèr renviaments, tranter auter quel dal scienzià da musica Edgar Refardt en ses necrolog per Gian Bundi:

«Er hat weder Musik noch Musikwissenschaft studiert, und es mag ihm auch einmal ein musikgeschichtlicher Lapsus passiert sein bei der Abfassung eines Konzertberichtes. Aber er war jederzeit in der Lage, am Klavier das von ihm Gesagte zu demonstrieren, weil er sein Wissen vom Kunstwerk aus diesem selbst, aus den Noten erworben hatte, und wo es die Detailforschung verlangte, da hat er es an philologischer Genauigkeit nicht fehlen lassen.» (E. Refardt, Erinnerungen an Gian Bundi, Basler Nachrichten 1936, Nr. 358).

In auter renviament è il fatg che Gian Bundi ha dà mintgatant – ensemen cun la sopranista Erika Hellmüller (1891–1982) – concerts a l’ester, en citads da la Germania, da l’Ollanda, da la Belgia e d’auters pajais da l’Europa, davant in auditori da Svizras e da Svizzers a l’ester. Ed i n’ha mai dà ina sairada da chanzuns senza ch’i fissan vegnidas intunadas er in pèr chanzuns rumantschas. Quellas na dastgavian simplamain betg mancar.

Degn da vegnir menziunà è er il fatg che Gian Bundi è s’engaschà fitg per la promoziun da musicistas e da musicists giuvens svizzers. D’ina vart ha el fatg quai cun sias criticas, da l’autra vart ha el – en sia funcziun sco secretari dal "Bernischer Orchesterverein" – er pudì organisar ch’ellas ed els han survegnì la pussaivladad da sa preschentar en l’in u l’auter concert. Mintgatant però ha el er gidà en moda fitg directa cun daners (H. Marti, Gian Bundi, Bund 1936, Nr. 605). Forsa èsi stà ses destin persunal – d’ina vart da stuair desister dad ina carriera sco musicist da professiun, da l’autra vart ch’el n’ha betg gì uffants – che l’ha incità da far quai.

Il prim da fanadur 1920 è morta sia mamma, bundant in onn pli tard, numnadamain ils 21 da fanadur 1921, er ses bab. Suenter la mort da ses geniturs ha Gian Bundi maridà Bernhardine Rollier da Nods (BE). Lur nozzas han gì lieu ils 17 da matg 1922 a Berna. Displaschaivlamain n’han els betg survegnì uffants. En pli ha ina malsogna dal cor ch’è daventada adina pli acuta cun l’ir dals onns sfurzà Gian Bundi da restar adina pli savens en letg. Durant quest temp fin a sia mort la notg dals 26 als 27 da december 1936 è el vegnì tgirà da sia dunna ed er da sia cusrina Augusta Hartmann-Cavegn (1877–1953) ch’è vegnida aposta per quai da l’Engiadina a Berna. Cun sia cusrina Augusta aveva el ina relaziun fitg stretga e buna. Sco matta è ella schizunt vegnida ina giada a Stettin en visita. Pervia da ses chavels stgirs è ella però vegnida confruntada là cun in antisemitissem che sa manifestava gia da quel temp en la Germania dal Nord. Questa ostilitad envers persunas cun chavels stgirs l’ha occupà per vita duranta. Ses figl, Theodor Hartmann, pli tard architect a Cuira, è stà il figliol da Gian Bundi.

En l’annunzia da mort pon ins leger che la sora da Gian Bundi, Nina Bundi, è stada internada da quellas uras en la clinica Waldhaus a Cuira, perquai ch’ella pativa d’ina depressiun. Quest fatg è cun gronda probabilitad stà il motiv principal daco che Gian Bundi ha stuì vender sia chasa paterna a Bever. Sco che quai era usit en circuls pli bainstants da quel temp, n’avevan ils Bundis probablamain nagin’assicuranza da malsauns. Cun ils daners ha el finanzià la dimora da sia sora en il Waldhaus. La vendita da la chasa paterna a Bever l’ha tutgà fitg. In da ses giavischs ils pli profunds era numnadamain quel da passentar la saira da sia vita en Engiadina e da pudair pussar ina giada en terra paterna engiadinaisa.

Probablamain ils onns 90 dal 19avel tschientaner ha Gian Bundi rimnà 17 paraulas ed ina legenda ch’èn vegnidas raquintadas per part a Bever en la chasa da si’onda Anna Cavegn-Giovanoli (1842–1923), la sora schumellina da sia mamma. Questas paraulas e questa legenda ha el alura publitgà en puter en las "Annalas da la Societad Retorumantscha" dals onns 1901, 1902, 1904 e 1906 (toms 15, 16, 18 e 20). Ina selecziun da questas paraulas, numnadamain 7 – e mo paraulas da Nann’Engel – ha el alura publitgà tant en tudestg sco "Engadiner Märchen" sco er en puter sco "Parevlas engiadinaisas". Quests toms ch’èn vegnids stampads da l’‹Institut Polygraphic SA› a Turitg na portan nagin onn. Els èn probablamain vegnids stampads l’onn 1900 u 1901. Las illustraziuns da questas ediziuns èn vegnidas fatgas da l’artist bregagliot Giovanni Giacometti (1868–1933). La versiun tudestga da quest’ediziun, vul dir las "Engadiner Märchen", ha cumpiglià dus toms (tom 1 cun 4 e tom 2 cun 3 paraulas), la versiun rumantscha alura mo pli in tom cun 4 paraulas.

Schebain che la gronda part da las paraulas che Gian Bundi ha rimnà al èn vegnidas raquintadas da sia tanta Anna Cavegn-Giovanoli, inditga Gian Bundi ina ‹Nann’Engel› (Anna Engi, 1803–1873) da Bever sco raquintadra. Nann’Engel sto esser stada ina raquintadra fitg talentada. Pervia d’ina flaivlezza da la vesida n’era ella betg pli en cas da lavurar sco cusunza. Uschia ha ella pudì raquintar sias paraulas – ins di ch’i sajan stadas var 50 – mintgamai las gievgias d’enviern en la chasa Muralt a Bever. E damai ch’ella è vegnida indemnisada persuenter pon ins bain dir ch’ella saja stada ina da las emprimas raquintadras da paraulas da professiun insumma. Da las 17 paraulas menziunadas qua survart derivan 10 da Nann’Engel, 5 da Mengia Bivrun da Brail e mintgamai 1 dad Anna Cavegn-Giovanoli e dad Anna Maria Coray da Bever. In pèr da las paraulas da Gian Bundi datti en tut las quatter linguas naziunalas. L’onn 1938 è cumparì in tom en lingua franzosa ("La boîte aux six Merveilles et autres conte", translaziun: Edgar Piguet-Lansel) e l’onn 1971, en il rom d’ina nova ediziun da las "Engadiner Märchen/Parevlas engiadinaisas", er en talian. Ultra da questas collecziuns èn las paraulas da Gian Bundi cumparidas en diversas collecziuns da paraulas da la Svizra e da l’Europa (vesair la glista da las ovras qua sutvart).

La collavuraziun da Gian Bundi cun Giovanni Giacometti che ha fatg las illustraziuns per las "Engadiner Märchen/Parevlas engiadinaisas" è cun gronda probabilitad vegnida iniziada da Josef Viktor Widmann. Lez era er criticist da litteratura e d’art tar il "Bund", pia in collega da Gian Bundi. Widmann ha enconuschì persunalmain Ferdinand Hodler, ed en l’atelier da Hodler ad Oschwand èn Gian Bundi e Giovanni Giacometti sa scuntrads per l’emprima giada. Per Gian Bundi è quest contact cun Giacometti segir stà d’ina gronda valur, perquai che Giacometti era probablamain il meglier illustratur e graficher da ses temp. Sco Bregagliot enconuscheva el er bain la cuntrada da las paraulas, numnadamain l’Engiadin’Ota. Widmann da sia vart ha fatg l’onn 1901 ina recensiun da las "Engadiner Märchen" ch’èn stadas il fritg da la collavuraziun Bundi – Giacometti. Malgrà las illustraziuns d’in dals gronds artists grischuns n’han las "Engadiner Märchen" e las "Parevlas engiadinaisas" probablamain betg gì il success commerzial giavischà. Quai po vegnir concludì dal fatg che l’ediziun en tudestg ha cumpiglià – sco gia menziunà – dus toms (tom 1 cun 4 e tom 2 cun 3 paraulas), entant che l’ediziun en rumantsch ha mo in tom, numnadamain tom 1 cun 4 paraulas. Tom 2 n’è gnanc pli vegnì stampà en rumantsch. In tom custava 4.50 francs, da quel temp (enturn l’onn 1901) magari in bel pretsch.

Ultra dals librets ch’el ha translatà ha Gian Bundi er scrit agens librets che sa basan per part sin ‹sias› paraulas engiadinaisas, uschia per exempel "Die schöne Bellinda" (1916), musica: Hans Huber; "Der gläserne Berg" (1916/17), musica: Hans Huber, nunfinì (cf. la paraula "La signuria dal munt da vaider"); "Tredeschin" (versiun 1 l’onn 1919, versiun 2 l’onn 1937, musica: Karl Heinrich David, versiun 3 l’onn 2004, musica: Gion Antoni Derungs); "Blaubart", nova redacziun dal text (1920), musica: Jacques Offenbach. "Die schöne Bellinda" e "Blaubart" èn vegnidas represchentadas da l’onn 1916 fin l’onn 1920 a Berna, a Basilea ed a Turitg cun in success plitgunsch modest. La tematica da "Blaubart" è la medema sco quella da la paraula "L’homin sulvedi", numnadamain in um che na vegn betg a frida cun las varts negativas da sia persunalitad. E sche la dunna da sia vart scuvra ses secret, sto el la mazzar.

La glista da las ovras mussa che Gian Bundi n’è betg mo s’interessà per paraulas e per lur raquintadras e raquintaders, mabain er per fatgs da l’istorgia da la Svizra e da l’istorgia locala. Bleras da sias contribuziuns tractan temas che han da far cun il Grischun ed en spezial cun l’Engiadin’Ota. E bleras da sias publicaziuns istoricas, quai ans tradeschan ils organs en ils quals ellas èn cumparidas, ha el scrit per in public da peritas e da perits. Grazia al fatg ch’el ha savì rumantsch n’è Gian Bundi betg mo stà activ sco translatur, el ha er preparà (u gidà a preparar) en in tschert senn la via per la renconuschientscha da la lingua e da la cultura rumantscha sin livel naziunal. Cun sias ovras e cun sias publicaziuns ha el bittà ina glisch sin il rumantsch e l’ha rendì uschia pli enconuschent ad in public pli vast da la Bassa. Cun la votaziun dal pievel dals 20 da favrer 1938 è il rumantsch alura vegnì renconuschì sco quarta lingua naziunala. Grazia a quest fatg ha la Svizra er fatg frunt a las tentativas irredentisticas da vulair ‹manar enavos› la Rumantschia en il ravugl dal talian. Il linguist Garobbio aveva per exempel gia stgaffì nums talians per las vischnancas dal Grischun (vesair en quest connex M. Metalaga, E. Vialardi: "Vocabolario engadinese-italiano", Milaun 1943, spezialmain l’introducziun da Garobbio). Per la Svizra avevi pia num d’impedir che las Rumantschas ed ils Rumantschs pudessan vegnir surmanads da las tentaziuns carmalantas da l’Italia e pudessan volver il dies a la Svizra. Cun ses engaschament per il rumantsch ha Gian Bundi contribuì sia part ch’il rumantsch ha survegnì il status d’ina lingua naziunala l’onn 1938. El sez n’ha dentant betg pli pudì giudair ils fritgs da sia lavur perquai ch’el è mort l’onn 1936.
















</doc>
<doc id="9352" url="https://rm.wikipedia.org/wiki?curid=9352" title="Eroport da Ca Mau">
Eroport da Ca Mau

L'Eroport da Ca Mau (IATA: CAH, ICAO: VVCM) è l'eroport da la citad vietnamaisa da Ca Mau en la provinza da Ca Mau da la regiun Mekong delta, Vietnam. L'eroport sa chatta 2 km distant dal center da la citad. Las lavurs da construcziun èn vegnidas cumenzadas l'onn 2002 ed èn vegnidas terminadas en il mars 2004. L'emprim eroplan da Honoi è atterrà qua ils 18 da matg 2005. La lunghezza da la pista da partenza ed atterrament munta a 1'500 m e la largezza munta a 30 m.


</doc>
<doc id="9353" url="https://rm.wikipedia.org/wiki?curid=9353" title="Eroport da Da Nang">
Eroport da Da Nang

L'Eroport da Da Nang (IATA: DAD, ICAO: VVDN) è l'eroport da la citad vietnamaisa da Da Nang da la regiun Nam Trung Bo, Vietnam. L'eroport sa chatta 2 km distant dal center da la citad. La lunghezza da la pista da partenza ed atterrament munta a 3'000 m e la largezza munta a 45 m.


</doc>
