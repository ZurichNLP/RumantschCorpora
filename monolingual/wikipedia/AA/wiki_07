<doc id="12156" url="https://rm.wikipedia.org/wiki?curid=12156" title="Temp medieval tardiv">
Temp medieval tardiv

Sco temp medieval tardiv vegn designada l’epoca da l’istorgia europeica che tanscha da la mesadad dal 13avel tschientaner fin la fin dal 15avel u l’entschatta dal 16avel tschientaner (pia ca. 1250 fin 1500). Ella marchescha la fasa finala dal temp medieval, a la quala suonda il temp modern tempriv.

Ina clera lingia da cunfin tranter il temp medieval tardiv e la renaschientscha na sa lascha betg trair. Quest’ultima vegn numnadamain definida plitgunsch or dals svilups areguard la filosofia culturala e l’istorgia d’art che tenor criteris temporals. Tut tenor quant averts ch’ils scienziads e mecens en ils centers culturals europeics èn sa mussads envers ils novs svilups, è la renaschientschas sa derasada cun differenta spertadad en las differentas regiuns da l’Europa. 

En la perscrutaziun pli veglia è il temp medieval tardiv savens vegnì taxà sco temp da crisa. Quai surtut pervi da tschertas apparientschas en l’art e la cultura, pervi da problems agrars sco er pervi da las midadas politicas entaifer il Sontg Imperi roman. Questa valitaziun negativa è oravant tut sa fatga valair en la medievistica tudestga; là han ins sutdividì il temp medieval tradiziunalmain en trais fasas, da las qualas la davosa vegniva giuditgada – en spezial pervi da crisas politicas – sco ‹temp da declin›. En l’Italia u en Frantscha n’è percunter mai vegnì fatg ina tripartiziun uschè clera. Ed er en la nova perscrutaziun entaifer il territori da lingua tudestga vegn giuditgà a moda bler pli differenziada, e quai tant pervi da novas miras da perscrutaziun sco er a basa da novas observaziuns en las funtaunas sezzas: Malgrà tut ils problems ch’èn sa mussads da quel temp, è il temp medieval tardiv segnà d’ina mobilitad creschenta e d’internaziunalitad, da midaments en divers secturs da la vita e la finala d’ina transiziun fluctuanta vers il temp modern tempriv. En quel senn è la perscrutaziun tudestga dal temp medieval tardiv segnada d’ina midada da paradigma evidenta.

Vers il 1300 èn sa derasadas fominas ed epidemias sco la gronda fomaz dal 1315–1317 e la mort naira dal 1347–1353 ch’han decimà la populaziun sin radund la mesadad. Sullevaziuns socialas e guerras burgaisas han manà en Frantscha ed en l’Engalterra a grevas insurrecziuns ("Jacquerie" e "Peasants’ Revolt") e tranter quests dus pajais è prorutta la Guerra da tschient onns. Ultra da quai ha il Schisma da l’Occident fatg stremblir l’unitad da la baselgia. A la fin da las cruschadas (1095–1291) era l’Imperi bizantin sa reducì ad ina pussanza regiunala senza pli grond’impurtanza. En rom da l’expansiun islamica è lezza religiun sa derasada fin en l’Asia Centrala e sur la Peninsla Iberica ora. Il conflict ch’ha perdurà 200 onns ha midà la strategia da guerra, ma er la societad. Ils perdents da quest’èra èn surtut stads ils signurs feudals ed ils chavaliers. Ma er il papa e l’imperatur han pers autoritad. La totalitad da quests eveniments è savens vegnida numnada ‹la crisa dal temp medieval tardiv›, cumbain che quest model è en il fratemp ordvart contestà. La perscrutaziun moderna ha rendì accessibel novas funtaunas, ha sviluppà novas dumondas ed arriva ad ina valitaziun bundant pli positiva da lez temp.

Il 14avel tschientaner ha era furmà in temp dal progress artistic e scientific. La rescuverta dals texts da la Grezia e Roma antica ha instradà la renaschientscha da la vita spiertala antica. Quest svilup aveva gia cumenzà a chaschun dal contact cun ils Arabs ch’era sa dà dal temp da las cruschadas ed è vegnì accelerà cun la conquista da Constantinopel tras l’Imperi osmanic. Blers scienziads bizantins èn numnadamain scappads da quel temp en il vest, surtut en l’Italia. L’invenziun da la stampa da cudeschs ha simplifitgà la derasaziun d’infurmaziuns scrittas e democratisà l’emprender sco impurtanta premissa per la refurmaziun protestanta da la baselgia da pli tard. Cun l’avanzada da l’Imperi osmanic fin a la conquista da Constantinopel (1453) eran bain vegnidas interruttas las vias da traffic vers l’ost; ma la scuverta da l’America tras Columbus (1492) e la navigaziun da Vasco da Gama enturn il continent african han avert novas rutas da commerzi. Ils victurs da tut quests svilups èn stads ils commerziants e mastergnants, ils banchiers e cussegliers. Sut la protecziun da las citads, che sa chattavan en cumplain svilup, han questas gruppas socialas pudì manar ina vita che sa splegava a moda adina pli independenta da las autoritads secularas ed ecclesiasticas. La refurmaziun (1517) e la Guerra da purs tudestga (1525/26) han mess ad ir il temp modern tempriv.

Tut quests svilups marcheschan la fin dal temp medieval e l’entschatta dal temp modern. I resta però d’accentuar che questa divisiun è arbitrara, damai che la savida antica n’era mai svanida dal tuttafatg da la societad europeica. Dapi l’antica classica era sa mantegnida ina tscherta cuntinuitad; ultra da quai existivan grondas differenzas regiunalas. Intgins istoriografs – surtut en l’Italia – na resguardan betg il temp medieval tardiv sco epoca da transiziun tranter il temp medieval ed il temp modern, mabain attribueschan questa posiziun a la renaschientscha. 

Suenter la mort da l’imperatur dals Staufers Friedrich II ils 13 da december 1250 ha cumenzà en il Sontg Imperi roman l’interregnum. Quest temp è stà segnà d’instabilitad – cun plirs retgs e cunterretgs – e dueva la finala rinforzar il collegi dals prinzis electurs ch’era londervi da sa furmar definitivamain. L’interregnum è ì a fin il 1273 cun l’elecziun da Rudolf von Habsburg sco retg. 

Cumbain che la propaganda boemiana dueva beffegiar Rudolf sco «pover cont», veseva la realitad or in pau auter. Bain n’appartegneva Rudolf betg al stan dals prinzis imperials; ma cun sias vastas possessiuns en l’Argovia, en la regiun da Turitg, al Rain Superiur, en l’Alsazia ed en il Guaud Nair valeva el sco pli impurtant signur territorial en il sidvest da l’Imperi.

Probablamain era il nov retg gia s’obligà avant si’elecziun envers ils prinzis electurs da restituir a l’Imperi ils bains ch’eran ids a perder en il decurs da l’interregnum e da restabilir ils dretgs feudals da quel. Quai ha manà a la confruntaziun cun il retg da la Boemia, Přemysl Ottokar II, ch’era sa patrunà senza legitimaziun suffizienta dals ducadis da l’Austria e da la Stiria. Rudolf al ha battì il 1278 en la Battaglia sin il Marchfeld. Ils ducadis da l’Austria e da la Stiria èn l’emprim vegnids sut administraziun imperiala. Cun consentiment dals prinzis electurs als ha Rudolf pudì surdar l’onn 1282 sco feud imperial ereditar a ses figls. Uschia ha el mess il crap da fundament per l’avanzament da la chasa da Habsburg a la pli impurtanta dinastia entaifer l’Imperi.

Ils successurs da Rudolf, Adolf da Nassau ed Albrecht I, èn vegnids en conflict cun ils prinzis electurs ch’han elegì il 1308 il Luxemburgais Heinrich VII sco retg. Heinrich è sa spruvà da renovar la dignitad imperiala a l’exempel dal temp dals Staufers. Il 1310 è el sa rendì en l’Italia ed è vegnì encurunà il zercladur 1312, sco emprim retg roman-tudestg suenter Friedrich II, sco imperatur; el è però mort gia l’avust 1313. Il 1314 èsi vegnì tar in’elecziun dubla: Ludwig il Bavarais da la chasa da Wittelsbach ha concurrenzà cun Friedrich il Bel da la chasa da Habsburg. Ludwig ha bain pudì sa metter tras, ma è bainprest vegnì en in grev conflict cun il papat. En l’Imperi han ils Luxemburgais profità da l’appel dal papa d’eleger in nov retg; il 1346 è Karl IV da la chasa da Luxemburg vegnì elegì da quatter prinzis electurs sco retg. Tar in cumbat tranter Karl e Ludwig n’èsi betg vegnì, damai che l’ultim è mort pauc pli tard.
Karl IV ha relaschà il 1356 la Bulla dad aur che dueva furmar ina sort constituziun dal Sontg Imperi roman. Tras quai è il circul dals prinzis electurs ch’eran admess a l’elecziun dal retg vegnì determinà uffizialmain. Ultra da quai ha Karl fatg ina politica da pussanza dinastica ordvart prosperaivla; a ses figl e successur Wenzel n’èsi però betg reussì da cuntinuar cun la politica da ses bab; l’onn 1400 al han ils prinzis electurs detronisà e remplazzà tras Ruprecht dal Palatinat. Quel ha agì a moda premurada, ma la finala senza success pervi da la mancanza da meds finanzials. Cun la mort dal retg Sigismund il 1437 è la dignitad roiala passada a lunga vista dals Luxemburgais als Habsburgais. L’Imperi è però stà segnà vinavant d’ina fragmentaziun territoriala e grondas parts da la pussanza reala sa chattavan en ils mauns dals signurs territorials seculars ed ecclesiastics resp. en il nord en quels da la Hansa. L’onn 1495 è vegnida decidida en rom da la Dieta imperiala a Worms ina refurma da l’Imperi. Quella dueva impedir mintga furma da faida (pasch publica eterna), ha concludì che la Dieta imperiala duaja vegnir convocada mintg’onn, ha fixà ina taglia imperiala ed introducì ina dretgira da chombra imperiala independenta dal retg. Tras quai è vegnì tegnì quint a la pretensiun dals prinzis da participar pli ferm ils stans imperials a la pussanza.

L’entschatta avust 1291, curt suenter la mort da l’imperatur Rudolf von Habsburg, han las trais valladas dad Uri, Sviz e Sutsilvania renovà in contract da pasch pli vegl. Tar quests territoris, situads en il vest dal domini Habsburgais, sa tractavi da cumins ch’eran segnads d’ina giurisdicziun e d’in urden economic communabel. Pervi da l’isolaziun topografica da las valladas e las cundiziuns da viver che pretendevan lavur cumina n’eran las differenzas dals stans betg uschè grondas sco utrò. Tar ils manaders politics tutgavan singulas stirpas aristocraticas e ritgas famiglias da purs. 

Uri e Sviz eran suttamess dapi il 1231 resp. 1240 directamain a l’Imperi, na suttastevan pia a nagin prinzi u retg. Pir dapi che Albrecht I e Leopold I han intensivà ils dretgs da suveranitad habsburgais, è la lia – ch’era l’emprim vegnida concepida be per metter frain a las faidas a l’intern da las valladas – vegnida pli e pli en conflict cun Habsburg. Il 1315 èsi vegnì en la Battaglia da Morgarten ad in’emprima confruntaziun militara, la quala ils Confederads han decidì en lur favur. En il patg federal ch’è vegnì renovà il medem onn a Brunnen eran uss cuntegnidas passaschas che sa drizzavan cleramain cunter ils Habsburgais; ed ils success dals Confederads, ma er lur basegn da sa giustifitgar vers anora, han er promovì la furmaziun da legendas: ni Guglielm Tell ni il chastellan habsburgais Gessler èn documentads en las funtaunas istoricas.

Pauc pli tard èn s’alliads Lucerna (1332), Turitg (1351), Glaruna e Zug (1352) e Berna (1353), uschia ch’è sa furmada la Lia dals otg lieus. Cunter novas emprovas da submissiun da vart dals Habsburgais han els fatg resistenza cun success a chaschun da las Battaglias da Sempach (1386) e da Näfels (1388). En il 15avel tschientaner als èsi schizunt reussì d’ir en l’offensiva e da conquistar l’Argovia (1415) e la Turgovia (1460). Er en las emprovas d’expansiun dal ducadi da Burgogna sut Carl il Temerari èn ils Confederads la finala restads victorius. E medemamain ha l’emprova dal retg Maximilian I fatg naufragi da sfurzar ils Svizzers en rom da l’uschenumnada Guerra svabaisa da renconuscher las decisiuns da la Dieta imperiala da Worms dal 1495. Cun la Pasch da Basilea (1499) èn ils Confederads facticamain sortids dal Sontg Imperi roman, cumbain che quai è pir vegnì confermà en rom da la Pasch Vestfalica dal 1648.

Sut ils Capetins è la Frantscha sa sviluppada en il 13avel tschientaner a la pli impurtanta pussanza politica en l’Europa dal Vest. Gia vers la fin dal temp dals Staufers aveva la Frantscha pratitgà ina politica d’expansiun en il territori da cunfin vers il Sontg Imperi roman; suenter la mort da Friedrich II era quella be anc s’intensivada. 

Entant che Philippe III steva anc dal tuttafatg sut l’influenza da ses aug Charles d’Anjou (cf. sutvart), ha ses figl Philippe IV, numnà il Bel, fatg cler da l’entschatta ennà ch’el na veglia betg sa laschar instrumentalisar per la politica dals Anjou en l’Italia dal Sid. Enstagl ha el empruvà da rebatter ils Englais or da lur possessiuns restantas. En la Gascogne n’al dueva quai betg reussir ed en la Flandra – da quel temp ina da las regiuns economicas las pli fermas en l’Europa – ha ses engaschament promovì tendenzas d’independenza. Dapli success ha il retg gì en rom da si’extensiun vers il Sontg Imperi roman. In’allianza cun il retg Albrecht I ha stgaffì las premissas per suttametter vers il 1300 al domini franzos la Burgogna ed ulteriurs territoris da cunfin a la Maas.

Las tentativas d’expensiun han augmentà il basegn finanzial, uschia ch’il retg franzos ha fatg ina politica fiscala rigurusa. Tranter Philippe IV e papa Bonifatius VIII è uschia prorut in conflict pervi da l’imposiziun da taglia dal clerus franzos. Suenter la dispita d’investitura cun il Sontg Imperi roman è questa cuntraversa escalda en in segund cumbat da pussanza tranter la pussanza seculara e l’eclesiastica: Bonifatius ha relaschà la bulla papala Unam Sanctam che postulescha la predominanza absoluta dal papat er en dumondas secularas. A Philippe èsi però reussì da metter en fermanza il papa per in tschert temp. Curt suenter è Bonifatius mort e ses successur Benedictus XI è stà en uffizi be stgars in onn. Cun l’elecziun dal proxim papa, il Franzos Clemens V, è il conflict vegnì terminà definitivamain a favur da la curuna franzosa. Il nov papa ha decidì il 1309 da transferir sia residenza ad Avignon ed è uschia sa mess en la sfera d’influenza dal retg franzos. Igl è quai stà il cumenzament da l’uschenumnà Papat dad Avignon u – ord vista dals adversaris – da la «Praschunia babilonica da la baselgia».

L’onn 1328 è la chasa da Valois suandada a la famiglia dals Capetins ch’era morta ora en la lingia masculina. Il retg englais Edward III Plantagenet ha però medemamain fatg valair pretensiuns al tron, quai ch’ha manà a la Guerra da tschient onns (1337–1453). Las truppas englaisas vegnivan manadas meglier e disponivan dals tiradurs ad artgs lungs che vegnivan temids. Igl è reussì a l’Engalterra da controllar fin il 1360 grondas parts da la Frantscha; ultra da quai pativa la populaziun sut furmaziuns da mercenaris sblundregiantas (armagnacs) ed epidemias (mort naira).

Fin la fin dal 14avel tschientaner èsi reussì als Franzos, cun meds da la guerra strapatschanta, da rebatter ils Englais sin paucs puncts da sustegn a la costa da l’Atlantic e dal Chanal da la Mongia. L’onn 1415 ha Henry V però reprendì la guerra. En la Battaglia dad Azincourt dals 25 d’october 1415 ha el battì cumplettamain l’armada franzosa. La finala è Filip il Bun, il pussant duca da la Burgogna, passà suenter l’assassinadi da ses bab tras aderents dals Valois sin la vart da l’Engalterra, cumbain che quest’allianza è puspè vegnida schliada suenter intgins onns. Il 1420 ha il retg franzos Charles VI renconuschì en il Contract da Troyes las pretensiuns da Henry. Ma quel è mort suenter curt temp. L’adesiun da la Frantscha a l’Engalterra ch’el aveva gì en mira ha uschia fatg naufragi, cumbain che las truppas fidaivlas als Valois controllavan be pli territoris en il sid da la Frantscha. L’apparientscha da Jeanne d’Arc ha però vieut il decurs da la guerra a favur da la Frantscha. Ella ha manà il 1429 il Dauphin Charles VII a Reims a l’uncziun sco retg. Charles VII ha però pudì sa cunvegnir cun il duca da la Burgogna, concedind a quel ina gronda autonomia (che dueva pir vegnir terminada il 1477 sut Louis XI). Ils Englais sa chattavan uss definitivamain en la defensiva ed èn sa retratgs il 1453. Sulettamain Calais als è restà sco davosa bastiun sin il continent.

A partir da quel mument è la Frantscha sezza puspè vegnida activa a moda expansiva. Il 1494 è Charles VIII penetrà en l’Italia, quai ch’ha disturbà decisivamain l’equiliber da las forzas che regiva là. Stgars 30 onns pli tard ha er l’imperatur Karl V intervegnì en l’Italia; igl ha cumenzà in cumbat da decennis tranter las chasas Valois e Habsburg per la predominanza en l’Europa.

Sco in dals emprims pajais ha l’Engalterra sviluppà en il temp medieval structuras parlamentaras. Ils origins dal parlament englais èn da chattar en l’obligaziun feudala dals vasals da la curuna da betg be prestar al retg sustegn militar, mabain d’al cussegliar en dumondas guvernamentalas. Gia dal temp dals retgs normans è quest’obligaziun sa concretisada en furma da la radunanza dal cussegl ("curia regis"); en quella radunava il retg uvestgs, avats e baruns laics da confidenza. En il decurs dal temp è sa sviluppà sper in gremi pli pitschen permanent in cussegl grond che vegniva convocà tenor basegn; per quest ultim è s’etablì a partir dal 13avel tschientaner la denominaziun ‹parlament›. Gia en la Magna Charta dal 1215 aveva il retg stuì far concessiuns envers quest gremi. En l’ulteriur decurs dal 13avel e 14avel tschientaner ha il parlament cumpiglià adina dapli er represchentants da las citads, baruns e conts che n’eran betg suttamess directamain a la curuna. En l’ulteriur svilup duevan la finala sa furmar las duas chombras caracteristicas House of Lords e House of Commons. Entant ch’ils Lords sa cumponivan da prelats, earls e baruns tschernids dal retg persunalmain, èn ils Commons sa sviluppads pli e pli ad in gremi da conts, purs libers e burgais sco nova cuminanza d’interess politica.

Vitiers è anc vegnida la revolta da purs dal 1381, chaschunada tras imposiziuns da taglia creschentas e la malcuntentientscha cun ils regents. Suenter che las forzas da lavur eran daventadas stgarsas en consequenza da la mort naira era la conscienza da classa dals purs creschida. Cumbain che la revolta è la finala vegnida abattida, han ils signurs feudals betg pudì sa serrar a lunga vista envers las pretensiuns economicas e socialas che sa chattavan en transfurmaziun. Fin la fin dal temp medieval èn vegnidas realisadas intginas da las pretensiuns principalas dals revoltants, numnadamain l’aboliziun da la serviladad ed il dretg da far cunvegnas libras areguard la lavur cunter pajament.

Ma betg mo a l’intern dal pajais è uschia vegnì mess successivamain terms a la pussanza roiala. Er la politica d’expansiun ha prendì plaunsieu ina fin. En il nord da l’insla ha la Battaglia da Bannockburn terminà il 1314 las tentativas englaisas da suttametter la Scozia ed ha pussibilità als Scots da sviluppar in ferm urden statal sut ils Stuarts. A partir dal 1337 ha l’Engalterra surtut drizzà l’attenziun sin la Guerra da tschient onns cunter la Frantscha. Cun la victoria sper Azincourt l’onn 1415 steva Henry V curt avant unir ils dus reginavels; ses figl Henry VI ha però sguazzà l’avantatg (cf. survart).

Gist suenter la fin da la guerra il 1453 han cumenzà dispitas dinasticas a l’intern dal pajais, las uschenumnadas Guerras da rosas (1455–1485). Quellas èn idas a fin cun la successiun al tron da Henry VII e la ferma forza centrala da la monarchia dals Tudor. Entant che l’attenziun da l’Engalterra era uschia liada a l’intern, ha l’Irlanda pudì avanzar ad in status quasi independent.

Suenter il naufragi da l’uniun tranter la Svezia e la Norvegia (1319–1365) èsi vegnì il 1397 sut regina Margarete a la fundaziun da l’Uniun da Calmar scandinava. L’onn 1363 aveva Margarete, la figlia dal retg danais Waldemar IV Atterdag, maridà il retg Håkon VI da la Norvegia. Suenter la mort dals dus retgs (1375 resp. 1380) ha Margarete cuntanschì l’approvaziun da ses figl Olaf sco regent en uniun persunala. Ella sezza ha manà cun vigur ed inschign diplomatic las fatschentas e suenter la mort prematura dad Olaf l’onn 1387 è ella vegnida renconuschida sco regina dal Danemarc e da la Norvegia. Cura che magnats malcuntents han stgatschà il retg svedais, han las truppas da Margarete occupà la Svezia; suenter in dir cumbat èn quellas la finala er stadas bunas da rumper la resistenza da vart da Stockholm. A Margarete èsi bain reussì da tegnair quint suffizientamain als basegns divergents dals trais reginavels parzials; ma sut ses successurs duevan las tensiuns crescher cuntinuadamain.

Surtut ils Svedais han mantegnì ina tenuta reservada envers l’Uniun che vegniva dominada dals Danais. Els èn sortids il 1520 suenter la Mazzacra da Stockholm; il 1523 è vegnì elegì Gustav Wasa sco retg svedais. La Norvegia da sia vart ha pers si’influenza ed è stada unida cun il Danemarc fin il 1814. La colonia norvegiaisa en la Grönlanda è morta ora en il 15avel tschientaner, probablamain pervi da las cundiziuns climaticas ch’èn pegiuradas.

En il 12avel tschientaner ha il domini castilian en la part centrala da la Spagna chattà ina culminaziun sut Alfonso VII. Ulteriuras victorias en rom da la reconquista dals territoris che sa chattavan en ils mauns dals Maurs èn alura però surtut reussidas en il 12avel e 13avel tschientaner da vart dad Aragón. Questa nova pussanza en Spagna era sa furmada en la part occidentala dal pajais ed era s’unida il 1164 cun Barcelona. Ch’i n’è betg reussì da terminar suenter questas victorias la reconquista, è stà d’attribuir al fatg ch’igl existivan gronds divergenzas tranter Castilia ed Aragón. Pir Sancho IV (1284–1295) ed Alfonso XI (1312–1350) da la Castilia han cuntinuà cun la politica da reconquista. Il 1469 èn Isabel I da Castilia e Ferrando II dad Aragón maridads ed han uschia furmà il territori da la Spagna moderna. Il 1492 èn ils Maurs vegnids stgatschads da Granada, quai ch’ha pussibilità da terminar la reconquista. 

Suenter la fin da la reconquista ha gì lieu ina persecuziun da minoritads religiusas. Ils ‹retgs catolics› Isabel I e Ferrando II na vulevan tolerar en lur sfera da pussanza naginas persunas che n’eran betg catolicas. Muslims e gidieus han ins sfurzà da sa laschar battegiar. L’onn 1478 è vegnida endrizzada l’inquisiziun spagnola cun l’intent da scuvrir e punir ‹nuncartents› ch’eran be sa convertids exteriuramain e che pratitgavan en il zuppà lur veglia cretta. Ils 31 da mars 1492 han Isabel I e Ferrando II relaschà l’Edict da l’Alhambra; quel ha prescrit che tut ils 300 000 gidieus che n’eran betg pronts da sa laschar battegiar stoppian bandunar la Peninsla Iberica. Da quest’emigraziun è sa furmada entaifer il giudaissem la gruppaziun dals sefardim.

En la regiun da Porto è sa sviluppà il contadi da Portugal sco part dal Reginavel d’Asturia-Léon. En il decurs dal 12avel tschientaner era quest contadi daventà talmain pussant ch’el è vegnì declerà independent ed è s’etablì sco Reginavel dal Portugal. Enfin il 1250 ha la reconquista pudì vegnir terminada – sut gronda participaziun da chavaliers d’auters pajais – cun occupar l’Algarve.

Il 1383 è la chasa burgognaisa, ch’aveva regì enfin là, morta ora en il Portugal. Sut la segunda dinastia portugaisa, la chasa Avis, è il Portugal daventà la pussanza maritima e commerziala dominanta en l’Europa. Hendri il Navigatur (1394–1460) ha inizià viadis da scuverta a la costa da l’Africa dal Vest ed il 1498 ha Vasco da Gama scuvert la via maritima vers l’India. Ils regents spagnols han reagì sin questa sfida cun sustegnair l’expediziun da Columbus che tschertgava ina via occidentala vers l’India – el ha chattà l’America precis l’onn che Granada è crudà.

En l’Italia han suverans locals dals Guelfs (‹Welfen›) e Ghibellins (‹Waiblinger›) profità en il 13avel tschientaner dal regress da la pussanza imperiala. Entant ch’ils Ghibellins sa basavan per ordinari pli ferm sin l’aristocrazia, eran ils Guelfs segnads d’ina tscherta vischinanza tar il ‹republicanissem› e vegnivan sustegnids da la baselgia, da la Frantscha e dals Anjou en lur cumbat cunter l’egemonia dals retgs tudestg-romans. En il diever dal pled dals Guelfs da Firenza muntava ‹Ghibellin› tant sco ‹monarc›. En emprima lingia serviva il pled però per designar partidas da la citad concurrentas.

En bleras citads talianas dal temp medieval tardiv è la veglia constituziun communala vegnida remplazzada tras la regenza d’in singul pussant ("signore") e sia famiglia. Quai è succedì per metter fin a las dispitas da partida permanentas. En l’Italia dal Nord ha, sper las pussanzas maritimas Venezia e Genua, surtut Milaun enconuschì en il 14avel tschientaner sut la famiglia dals Visconti in temp da fluriziun.

Il nord era stà dapi il temp dad Otto I sut il domini dals regents dal Sontg Imperi roman; suenter la fin dals Staufers è quest’influenza sa schliada quasi dal tuttafatg. La campagna taliana da Heinrich VII (1310–1313) è stada la davosa emprova pli gronda da far valair envers las communas, il papa ed il retg d’Italia ils dretgs imperials en l’Italia Mesauna e Superiura. Quai na dueva però betg reussir a Heinrich IV, tranter auter er pervi da sia mort prematura. E Ludwig il Bavarais e Karl IV n’èn strusch vegnids activs en l’Italia, entant che Ruprecht dal Palatinat è vegnì abattì sanguinusamain da Gian Galeazzo Visconti al pe da las Alps. La finala è la dinastia dals Visconti morta ora e Venezia ha acceptà suenter dirs cumbats ils Sforza sco ertavels da Milaun. Il contract correspundent, la Pasch da Lodi dal 1454, vala gia sco eveniment da la renaschientscha e da la transiziun vers il temp modern.
Tras fatschentas da finanzas e commerzi èn la finala surtut Firenza e Venezia avanzads a republicas citadinas pussantas che duevan dominar sur lung temp la politica en la Toscana ed en il nord da l’Italia. A Firenza regiva dapi il 1434 la famiglia dals Medici, la quala ha mussà interess per ils arts ed è daventada ina da las promoturas principalas da la renaschientscha. Suenter il return dal papat a Roma l’onn 1378 è questa citad sa sviluppada in’ulteriura giada ad ina metropola politica e culturala.

En l’Italia dal Sid han papa Innocenz IV e ses successurs cuntinuà suenter la mort da Friedrich II il cumbat cunter ils Staufers. Damai ch’els n’èn betg stads buns da far quai or d’atgna forza han els l’emprim vulì installar il figl dal retg englais Henry III sco cuntraretg. Suenter che quai ha fatg naufragi ha papa Urban IV clamà en agid Charles d’Anjou, il frar dal retg franzos. Il 1266 è quel ì a riva cun si’armada ed ha victorisà Manfred sper Benevent. Malcuntents cun il reschim despotic da Charles d’Anjou han ins clamà il biadi da Friedrich II, Konrad (numnà Conradino), en il pajais. Ma er quel è vegnì victorisà ed executà. Uss n’era il domini da Charles betg pli en privel ed el ha cumenzà ad extender quel tant en l’Italia Centrala e Superiura sco er vers ost (Albania, restanzas dal reginavel da Jerusalem, Achaia). Alura è el s’allià cun l’ultim imperatur latin Balduin II cun l’intenziun da derscher Michael Palaiologos ch’aveva restaurà il 1261 a Constantinopel l’imperi grec. Ma anc avant che la campagna militara possia cumenzar, è prorutta il 1282 a Palermo ina sullevaziun (‹Vespras sicilianas›). Quella era vegnida instigada dals Bizantins e dal retg Pedro III dad Aragon ed ha eliminà en terriblas mazzacras il regiment d’occupaziun dals Franzos. Ils Aragòns han acceptà la curuna sco retg da Sicilia ch’als è vegnida offerta dals revoltants. L’Italia dal Sid è percunter restada franzosa enfin ch’i dueva reussir il 1442 al retg Alfons V dad Aragòn d’unir la Sicilia e l’Italia Superiura sut ses domini.

Politicamain è l’Italia sa chattada en in stadi desolat dapi la campagna da Napoli da Charles VIII (ch’ha empruvà – la finala adumbatten – da far valair ils dretgs d’Anjou en l’Italia dal Sid). Quella marchescha il cumenzament da las guerras per l’egemonia en l’Italia che duevan perdurar fin en il 16avel tschientaner e ch’annunzian la fin definitiva dal temp medieval en questa regiun.

Dal temp ch’ils cruschaders da l’Occident han installà a Bizanz l’Imperi latin, han singuls reginavels parzials tgirà vinavant la cultura bizantina tradiziunala, vul dir da tempra greca. Tranter quellas era il Reginavel da Nicea sut Ioannes III Dukas Batatzes avanzà en il 13avel tschientaner a la pussanza la pli ferma. Ma pir sut l’imperatur Michael VIII Palaiologos (1259–1282) èsi reussì d’allontanar l’Imperi latin a Constantinopel. Sco avugà dal successur al tron Ioannes IV Laskaris ha quel usurpà la dignitad d’imperatur, ha fatg tschorventar ed impraschunar ses avugadà ed ha uschia fundà la dinastia dals Palaiologs. Il 1259 ha el victorisà il reginavel parzial dad Epirus che rivalisava cun Nicea per la supremazia. Alura ha el fatg il 1261 in contract cun Genua per pudair abatter la flotta veneziana che defendeva a Constantinopel il domini latin. A la republica maritima è vegnida garantida per l’agid correspundent la medema posiziun giuridica sco ch’aveva giudì fin qua Vaniescha entaifer l’Imperi bizantin. Quest contract, ch’ha muntà in’ulteriura greva ipoteca per l’avegnir dal pajais, na fiss però betg stà necessari. Gia paucas emnas pli tard è la citad crudada plitost casualmain e senza agid da Genua en ils mauns da Michael. Quel ha restabilì l’Imperi bizantin ed ha sa laschà curunar en la Hagia Sophia.

Cun ina suletta excepziun han ils Palaiologs tschentà silsuenter tut ils imperaturs fin la fin da l’Imperi bizantin. Tuttina na duevi betg reussir a questa dinastia, ch’ha tuttavia gidà a stabilisar la pussanza, d’impedir il declin successiv da l’Imperi. Gia avant la crudada da la chapitala l’onn 1453 è quest’anteriura pussanza gronda sa diminuida ad in vasal tributar da l’Imperi osmanic che consistiva be pli da la citad da Constantinopel e d’intginas enclavas grecas.

L’Imperi osmanic è sa sviluppà or d’in dals principadis parzials ch’era sa furmà a l’ur occidental dals Seldschucs da Rum. Davart l’istorgia tempriva dals Osmans è enconuschent be pauc. Probablamain derivavan els, tuttina sco ils Seldschucs, da l’Asia Centrala; pervi da las attatgas cuntinuantas dals Mongols aveva Suleyman decidì da s’allocar pli en il vest, en la part orientala da l’Anatolia. Dal biadi guerresc da Suleyman, Osman I Ghasi, duai il nov reginavel avair survegnì il num. A cust dals Bizantins ha Osman extendì ses domini vers vest ed a ses figl Orchan (1326–1359) èsi reussì d’avanzar fin a la Mar Egeica. En il 14avel tschientaner èn ils Osmans avanzads sin il Balcan, nua che Murad I ha victorisà il 1389 sur ils pievels slavs (Battaglia da Cosovo). Vastas parts da la Bosnia, Croazia, Serbia, Albania e Bulgaria èn daventadas ina part da l’Imperi osmanic. Suenter in interregnum – pervi da dispitas internas areguard la successiun al tron – èsi reussì als Osmans il 1453 da conquistar Constantinopel. Cun quai è l’Europa dal Sidost vegnida dal tuttafatg sut la controlla dals Tircs. Quels han cuntinuà cun lur expansiun fin la segunda Bloccada da Vienna dal 1683, la quala dueva far naufragi, e la Battaglia al Kahlenberg. Per ils Grecs ha inizià in domini ester ch’ha durà fin il 19avel tschientaner; durant quest temp è la baselgia ortodoxa stada da grond’impurtanza sco punct d’orientaziun religius e cultural. 
Suenter ch’ils Osmans han gì conquistà il 1453 Constantinopel, ha papa Calixtus III appellà a la cristianadad da far ina cruschada. Entaifer l’armada cristiana ch’ha battì il 1456 ils Osmans en la Battaglia sper Belgrad sa chattava er in grond dumber da Croats che vegnivan manads dal franciscan Johannes Capistranus. L’onn 1519 ha papa Leo C numnà ils Croats cun pleds renconuschents "Antemurale Christianitatis" (‹bastiun da la cristianadad›), perquai ch’els avevan fatg resistenza cunter la derasaziun da l’Imperi osmanic vers l’Europa. Suenter che l’armada cristiana è vegnida abattida dals Tircs en la Battagla sper Mohács (1526) è er il Reginavel ungarais vegnì sut il domini ester osmanic. Danovamain smanatschavan ils Osmans l’Europa restanta, suenter che las tentativas da defensiun dals Croats avevan manà en il decurs dal 15avel tschientaner a 30 campagnas militaras e 70 citads destruidas. 

En il nord è creschì da quel temp il Reginavel lituan e pli tard polac-lituan a moda rasanta. La Pologna vegniva surtut smanatschada da dus stadis vischins: dal Reginavel da la Boemia che fascheva valair pretensiuns sin la curuna polonaisa e da l’Urden teutonic. Retg Kasimir, il davos dals Piasts ch’avevan fundà il Reginavel da la Pologna en il temp medieval tempriv, è sa stentà da sa cunvegnir cun ils vischins en il vest sin via da la diplomazia. Quai al è reussì tant cun la Boemia, cun l’Urden teutonic sco er cun il retg tudestg. Uschia ha Kasimir pudì drizzar si’egliada vers ost. En ina dispita per la successiun ererditara en la Lituania ha el pudì sa far valair e gudagnar uschia novs territoris per la Pologna. Ses titel d’onur ‹il Grond› ha Kasimir però surtut d’engraziar a sia politica da l’intern – ch’è stada segnada da vastas mesiras administrativas – ed a la promoziun da l’economia, dal dretg e da la cultura. Ad ina pussanza gronda europeica è la Pologna la finala avanzada grazia a l’uniun cun il gronducadi da la Lituania. Quai è succedì tras maridaglia da l’ertavla dal tron Jadwiga cun il gronduca Jagiello da la Lituania; quel è vegnì battegià ed è daventà en uniun persunala retg da la Pologna (1356).

Il reginavel parzial occidental ch’era sa furmà or da l’ierta dals invasurs mongolics sut Dschingis-Khan vegniva numnada dals Russ ‹Horda dad aur› (tenor in term mongol-tirc che muntava oriundamain simplamain ‹curt/palaz dal khan›). Quest reginavel era resortì da l’ierta parziala da Dschotschi, il figl da Dschingis-Khan ch’è gia mort il 1227. L’emprim cumpigliava el la part occidentala da la Sibiria e la Corasmia cun ils pievels nomads dals Tircs da Kiptschak. Sut Batu Khan, il segund figl da Dschingis-Khan, èn vegnids suttamess ils Bulgars a la Volga enturn la citad da Bulgar sco er ils principadis russ cun excepziun da Nowgorod. Il Reginavel s’extendeva uschia da la Sibiria fin als cunfins da l’Ungaria e da la Pologna, da la Crim e dal Caucasus fin avant Nowgorod. Ils Mongols èn sa maschadads pli e pli cun la populaziun tirca; ils principadis russ avevan da pajar tribut ed eran obligads al succurs militar, ma han uschiglio pudì conservar ina vasta independenza.

Cun la conversiun dal khan Berke (1257–66) a l’islam è il reginavel vegnì adina pli ferm sut l’influenza da la cultura islamica; en la politica exteriura è quai s’exprimì en in’avischinaziun fitg stretga al sultanat dals Mamelucs en l’Egipta. Ils lioms cun ils ulteriurs reginavels mongolics èn percunter sa schluccads. Dapi il 1260 era il reginavel occidental independent dal khan superiur. Silsuenter hai adina puspè dà dispitas commerzialas e conflicts militars cun ils ulteriurs reginavels parzials per la predominanza en la Persia; quai sco er cumbats da pussanza a l’intern han flaivlentà pli e pli il Reginavel. Il 1380 ha la Horda dad aur pers la Battaglia sin il Kulikowo Pole ed ha stuì acceptar la predominanza dal principadi grond da Moscau sco pussanza regiunala, a la quala ha er stuì guntgir la Rus da Kiew ch’era londervi d’ir da rendì. L’onn 1480, suenter la Gronda scuntrada al flum Ugra, ha Iwan il Grond terminà definitivamain la pussanza mongola en la Russia ed ha tschentà il fundament dal stadi naziunal russ.

Ils 18 da matg 1291 han armadas muslimas conquistà Akkon, la davosa bastiun cristiana en la Terra sontga. Quest eveniment ha be pli muntà formalmain la fin da las cruschadas. Gia ditg avant era la posiziun da l’Occident sa midada. Las cruschadas han stgaffì la premissa per contacts culturals ed economics cun Bizanz ed ils territoris islamics situads pli lunsch vers l’ost. Bizanz furmava la plazza da martgà, sin la quala i deva da cumprar praticamain tut e l’Europa ha emprendì a conuscher novas martganzias, sco per exempel taila da saida, spezarias, fritga e spievels or da vaider. La gronda part da questa rauba pudevan be sa prestar Europeans ritgs; ma il commerzi ed il transport eran lavurs ordvart lucrativas. L’economia da finanzas ch’era sa svegliada da nov era anc giuvna. En l’Italia dal Nord èn sa sviluppadas las emprimas "banche", vul dir biros da stgomi e da credit, e la finala las grondas cumpagnias da commerzi – societads che finanziavan a l’engronda la producziun ed il commerzi internaziunal e retschavevan persuenter savens privilegis e monopols statals. Ils pli gronds crediturs finanziavan schizunt las guerras dals regents. Famiglias sco ils Fugger en Germania, ils Medici en l’Italia u ils de la Poles en l’Engalterra han cuntanschì in’enorma pussanza politica ed economica. 

Ma l’economia na pudeva betg be sa basar sin ils imports; igl è er sa sviluppà in viv export vers l’ost. Commerziants europeics han tramess en l’Orient entiras chargias da bastiment cun taila da launa, granezza, glin, vin, sal, lain u pellitschas. La Mar Mediterrana n’era betg suttamessa en medema maniera a la predominanza islamica sco las vias da commerzi sin la terra. Il fatg che la via maritima era uschia per ina buna part liberada da pretensiuns da duana, ha animà ils Europeans da construir flottas da commerzi, e quai malgrà ch’igl als mancava per gronda part l’experientscha correspundenta. A medem temp èn er sa derasadas novas metodas da fabricaziun (tailas, tessids, metals).

Surtut Genua e Venezia han d’engraziar lur avanzament al commerzi tranter vest ed ost ch’era da quel temp en plaina fluriziun. Da lur basas da commerzi en la part orientala da la Mar Mediterrana èn Venezia e Genua penetrads adina pli lunsch vers ost en ils reginavels mongolics. La finamira era quella d’entrar en novs contacts commerzials e d’avrir novs martgads.

En quest connex stattan er ils viadis da la famiglia da commerziants veneziana Polo. Tranter il 1260 ed il 1269 èn ils frars Nicolò e Matteo Polo viagiads fin en la Mongolia; sco mess uffizials dal papa èn els alura avanzads a partir dal 1271 sin via terrestra fin en la China dal Nord. Là en els vegnids beneventads dal regent Kubilai Khan. Surtut Marco Polo, il figl da Nicolò, è sinaquai vegnì incumbensa dal khan cun diversas missiuns ch’al han manà en tut las parts da l’imperi. Il 1295 èn els returnads cun la nav a Venezia, e quai chargiads cun gronds gudogns. Paucs onns pli tard ha Marco Polo dictà ses rapport da viadi; quel è bainspert sa derasà en numerus manuscrits e dueva marcar a moda duraivla il maletg europeic da l’Orient Extrem.

La dumonda economica ha chattà ulteriurs stimuls tras martgads e fieras spezialisadas. Ils signurs feudals han procurà per in andament ordinà da talas occurrenzas; els han garantì la pasch dal martgà ed han retschet persuenter entradas da dazis e taglias da commerzi. Enconuschentas eran da quel temp surtut las fieras en la Champagne franzosa. Martgadants da l’entira Europa e dal Proxim Orient sa rendevan da lieu a lieu, cumpravan e vendevan ed han uschia stgaffì ina rait da commerzi che tanscheva fin en la Scozia ed en la Scandinavia. Cun s’unir per pudair transportar lur martganzia a moda pli segira e favuraivla han ils martgadants gudagnà influenza, per exempel cura ch’i sa tractava da sa cunvegnir areguard ils pretschs e dazis sin via pli bunmartgads. La pli pussanta associaziun da partenaris da commerzi che persequitavan ils medems interess ha furmà la Hansa. Quella è naschida sco societad cooperativa dals commerziants a distanza da la Germania Bassa e dal Vest. Da la mesadad dal 12avel tschientaner fin en il 14avel tschientaner dueva ella sa sviluppar en la Mar dal Nord e da l’Ost ad in veritabel imperi. 
La Hansa represchentava ses commembers envers pussanzas estras, e quai sco atgna persuna giuridica. Ils purtaders da questa cooperativa pratitgavan la medema professiun, eran d’ina provegnientscha professiunala cumparegliabla; malgrà la tempra surregiunala ha ella uschia pudì sviluppar ina cumpactadad surprendenta areguard las finamiras communablas e la realisaziun pratica da quellas. En rom da la muntada creschenta da las citads e da la colonisaziun cuntinuanta en l’ost han las citads tudestgas a la Mar da l’Ost furmà la basa d’operaziun economica da la Hansa. Da qua anora èn ils commerziants da quella sa mesirads cun success cun ils concurrents (surtut da derivanza scandinava). Sustegnids da las autoritads localas è sa sviluppà in imperi da commerzi che cumpigliava contorias da Nowgorod en l’ost sur Bergen en il nord fin a Brügge e Londra en il vest.

Vers la fin dal 13avel tschientaner ha la citad imperiala da Lübeck surpiglià la direcziun da la Hansa al lieu da l’associaziun da Gotland. Quai ha mess ad ir in process da midada en il rom dal qual las singulas citads èn sa preschentadas sco mercenaris, uschia che la Hansa da mercenaris è daventada in’associaziun da citads da la Hansa. Envers ils divers regents locals ha la Hansa s’acquistà independenza e pussanza – sche necessari er cun la forza da las armas. Quai è sa mussà en la confruntaziun militara cun il Danemarc ch’è ida a fin il 1370 a moda ordvart avantagiusa (Pasch da Stalsund). Il declin da la Hansa è vegnì inizià en il 15avel tschientaner cura ch’ils Englais e surtut ils Ollandais èn avanzads adina dapli en il territori da la Mar da l’Ost. La Hansa è sinaquai s’orientada pli ferm ad ina politica da commerzi naziunala e protecziunistica ed ha pers sia muntada sco pussanza gronda economica.

En il decurs dal 15avel tschientaner è tschessada la muntada da las fieras en la Champagne per il commerzi en direcziun nord-sid. Al lieu da quellas vegniva dà uss la preferenza a la via maritima tranter la Flandra e l’Italia. Ultra da quai han adina dapli commerziants da launa englais cumenzà ad exportar vestgadira enstagl da launa, quai ch’ha fatg donn a las manufacturas da ponn en l’Ollanda. Decisiv è er stà l’impediment dal commerzi cun la Levanta tras la midada da quel da l’Imperi bizantin a l’Imperi osmanic. En vista a tut quests svilups hai gì num d’ir en tschertga da vias da commerzi alternativas – enturn la part meridiunala da l’Africa vers l’India e sur l’Atlantic en l’America.

Questas midadas han er promovì la fundaziun ed il svilup da las citads. Tranter il declin da l’Imperi roman e ca. l’onn 1000 n’eran strusch vegnidas fundadas novas citads en l’Europa. Las relaziuns commerzialas prosperantas han però clamà suenter novas fieras e suenter la fundaziun da novas citads situadas a las vias da commerzi e da transport. Da ca. 1100 fin il 1250 è il dumber da dretgs da citad s’augmentà en l’Europa per diesch giadas; quest svilup ha l’emprim cuntinuà durant il temp medieval tardiv, è lura però vegnì franà da la catastrofa demografica chaschunada da la pestilenza. Citads sco Puntina, Francfurt, Hamburg, Brügge, Gent u Oxford han pir cumenzà a prosperar da quel temp. Ina pitschna citad dumbrava per ordinari radund 2500 abitants, ina citad d’impurtanza radund 20 000. Citads grondas odiernas sco Londra u Genua avevan da quel temp 50 000 abitants. Las pli grondas metropolas cun radund 100 000 abitants furmavan Paris, Venezia e Milaun. ‹Aria citadina fa ins libers› era il motto dal temp. Nundumbraivels servs e purs depauperisads èn sa rendids en las citads; ina gronda activitad da construcziun ha sustegnì il svilup da quellas. Las citads sezzas han sviluppà ina schientscha politica, èn sa fatgas independentas da la noblezza e dal clerus, han incassà agens dazis e taglias ed han mess ad ir in’atgna giurisdicziun. En l’Italia dal Nord e Centrala èn vegnidas installadas las emprimas administraziuns communalas, in model ch’è bainprest vegnì imità en tut l’Europa. En las citads èn er sa sviluppadas corporaziuns da mastergnants e commerziants – las mastergnanzas – ch’han gudagnà grond’influenza sin la vita economica.

En il temp medieval tempriv ed autmedieval aveva be in pitschen circul da persunas access ad ina furmaziun elementara sco leger, scriver e far quint. La gronda massa dal pievel, schizunt da l’aristocrazia, na possedeva nagina u be ina fitg modesta furmaziun. Sulettamain en las scolas claustralas devi la pussaivladad da s’acquistar savida, ma be per quels ch’eran pronts da s’obligar al servetsch en l’urden. A partir da l’onn 1000 hai dà parallelamain al svilup da las citads uschenumnadas scolas da catedrala. Quellas han er furmà figls da nobels e da la burgaisia, gea schizunt servs, e quai senza che quels stuevan sa suttametter a la vita conventuala. Las scolas da catedrala, ch’èn sa sviluppadas surtut en Frantscha, han reducì la materia d’instrucziun als set ‹arts libers› che vegnivan gia emprendids en la Roma antica dals burgais libers e che sa cumponan dal trivium (grammatica, logica e retorica) e dal quadrivium (aritmetica, astronomia, geometria e musica). Legids vegnivan be in pitschen dumber da scripturs renconuschids da l’antica tardiva e dal temp medieval tempriv sco Boethius, Cassiodor u Isidor da Sevilla.

Cun las cruschadas è l’Occident cristian vegnì en contact cun il mund spiertal da l’islam. Blers Europeans interessads a la furmaziun han emprendì a conuscher la matematica, astronomia, medischina e filosofia araba; ed en las bibliotecas da l’Orient han els legì per l’emprima giada classichers grecs (sco Aristoteles che vegniva numnà en il temp medieval ‹il filosof›) en versiun originala. Er sur la part da la Spagna ch’era occupada dals muslims èn vegnids blers impuls vers l’Europa cristiana, surtut vers la Frantscha. Il sistem da furmaziun exemplaric dal mund islam è medemamain vegnì recepì cun interess. Pervi da las regulaziuns ed ils plans d’instrucziun severs han las scolas claustralas e scolas da catedrala però mussà difficultads d’integrar ils novs cuntegns.

A quest punct na sa laschava il svilup d’universitads libras betg pli retegnair, e quai cumbain che Petrus Abaelardus, in dals piuniers da quest svilup, era anc stà expost a la persecuziun tras la baselgia (surtut tras Bernhard da Clairvaux). Ensemen cun la creschientscha ed il success da las metropolas da commerzi èn er sa furmadas a partir da la mesadad dal 13avel tschientaner las universitads: Bologna, Padua, Paris, Orléans, Montpellier, Cambridge ed Oxford, per numnar be intginas da las fundaziuns da quel temp. Gia bainbaud èsi vegnì en moda che mintga citad bainstanta deva suttetg ad enconuschents scienziads ed alloschava in grond dumber da students.

Las emprimas universitads dal temp medieval tardiv na disponivan da nagins agens edifizis u da stanzas da prelecziuns. Tut tenor situaziun faschev’ins diever da lieus publics per las prelecziuns: en l’Italia eran quai savens plazzas da la citad, en Frantscha claustrigls ed en l’Engalterra avevan las prelecziuns magari simplamain lieu a l’ur da la via. Pir pli tard han magisters ch’avevan success e che vegnivan pajads directamain dals students che frequentavan lur prelecziuns prendì en locaziun localitads per lur prelecziuns. E gia baud hai dà las emprimas revoltas da students: cumbain ch’ina universitad furmava la luschezza d’ina citad, èsi tuttina vegnì savens a dispitas cun las organisaziuns da students pervi da pretschs memia auts per alloschi e dunsena e critica pervi da vias memia tschuffas u ustiers ch’engianavan. A Paris è il conflict escalà il 1229 talmain che l’universitad ha smanatschà suenter la mort violenta da plirs students da dischlocar en in’autra citad. Papa Gregor IX ha sinaquai relaschà ina bulla ch’ha garantì l’independenza da l’Universitad da Paris. Da qua davent èn las universitads daventadas adina pli autonomas ed han relaschà lur atgnas perscripziuns.
Il filosof William of Ockham, ch’è enconuschent pervi dal princip dal cuntè da far la barba dad Ockham, ed il nominalissem han inizià la fin da las debattas scolasticas fitg teoreticas ed han fullà via a la scienza empirica ed experimentala. Tenor Ockham dueva la filosofia be s’occupar da chaussas, davart las qualas sa laschava gudagnar savida per propi (princip da la spargnusadad, englais "parsimony"). Precursurs medievals da la perscrutaziun experimentala pon ins gia fastizar en la rescuverta dad Aristoteles ed en l’ovra da Roger Bacon. A moda spezialmain critica envers ils scolastichers è s’exprimì Nikolaus von Kues. Per motivs da princip è el er sa drizzà cunter ina posiziun centrala da la Terra entaifer l’univers ed ha uschia anticipà il maletg heliocentric da Nikolaus Kopernikus.

Curt avant e suenter la crudada da Constantinopel è er in grond dumber da scienziads bizantins arrivà en l’Europa (sco p.ex. Basilius Bessarion). E gia avant eran codices bizantins arrivads en l’Occident (p.ex. tras Giovanni Aurispa).

La gronda part da las novaziuns tecnicas dal 14avel e 15avel tschientaner n’èn betg provegnidas da l’Europa, mabain da la China e da l’Arabia. L’effect revoluziunar n’è savens betg resultà da las invenziuns sezzas, mabain da las novas furmas da las applitgar. Uschia era per exempel la pulvra da sajettar gia enconuschenta dapi daditg als Chinais; ma pir ils Europeans han realisà il potenzial militar da quella e l’han applitgà a chaschun da lur conquistas e colonisaziuns. En quest connex èn er stads centrals ils progress sin il sectur da la navigaziun. Il cumpass, l’astrolab ed il sextant han lubì – ensemen cun il progress en la construcziun da bastiments – da viagiar sur l’auta mar. La stampa da cudeschs da Gutenberg n’ha betg be pussibilità la refurmaziun protestanta, mabain ha gidà en general a derasar la savida ed ha uschia contribuì ad ina societad cun ina pli auta cumpart da persunas ch’èn ablas da leger. 

Vers il 1300–1350 ha gì lieu la transiziun en il pitschen temp da glatsch ch’è suandà ad ina fasa climatica relativamain miaivla. Il clima pli fraid ha reducì las racoltas; igl èn suandadas fominas, epidemias e guerras burgaisas. Ils pli impurtants eveniments èn stads la gronda fomina dal 1315–1317, la mort naira e la Guerra da tschient onns. Suenter che la populaziun da l’Europa era sa reducida sin la mesadad, han ils survivents gì a disposiziun bler terren ed en consequenza da quai è la lavur daventada pli chara. Emprovas dals possessurs da terren da limitar las pajas cun agid da leschas – per exempel en furma dal "Statute of Labourers" englais dal 1351 – han fatg naufragi. Facticamain ha quest svilup instradà la fin da la serviladad en vastas parts da l’Europa. En l’Europa da l’Ost percunter devi be paucas citads grondas cun ina burgaisia ferma avunda per pudair tegnair pitg envers ils gronds proprietaris da terren. Perquai èsi reussì a quests ultims da sfurzar la populaziun rurala en ina dependenza anc pli gronda.

La gronda pestilenza, numnada pli tard mort naira, è stada la pli gronda catastrofa ch’ha insumma tutgà insacura la populaziun en l’Europa. Almain 25 %, forsa schizunt in terz da l’entira populaziun è daventada unfrenda da quella; e las epidemias successuras han gì per consequenza ch’il trend negativ areguard il dumber da la populaziun ha cuntinuà fin la fin dal 15avel tschientaner.

L’epidemia è vegnida importada nà da l’Asia ed è sa derasada en ils onns 1347 fin 1351 en tut l’Europa. Ord vista medicinala sa tract d’ina malsogna d’animals ruiders (ratuns) che vegn chaschunada d’ina bacteria e che po vegnir transmessa tras plugls sin l’uman. Las relaziuns igienicas insuffizientas da quel temp han promovì la derasaziun da l’epidemia; pertutgadas èn surtut stadas las classas socialas inferiuras, vul dir persunas povras e flaivlentadas tras in nutriment manglus.

Las consequenzas da questa catastrofa èn sa manifestadas en tut ils secturs da la vita. Igl èn sa derasadas metodas popularas per sa defender cunter l’epidemia (autoflagellaziun, amulets, vuts), ma er excess violents cunter minoritads (surtut gidieus) ch’ins fascheva responsablas per l’epidemia. La mort en massa ha manà ad ina mancanza drastica da forzas da lavur; per part èsi reussì als purs da profitar da questa situaziun, sco en l’Engalterra nua che la serviladad è vegnida schliada fin la fin dal temp medieval. Ultra da quai ha la diminuziun da la populaziun gì per consequenza che entiras regiuns èn vegnidas bandunadas e che la populaziun è ida a star pli e pli en las citads. En quellas èn creschidas las tensiuns tranter ils sesents ed ils novarrivads.

L’atmosfera apocaliptica che regiva per part – ma tuttavia betg generalmain – ha sveglià en blers il giavisch d’intensivar lur exercizi da la religiun. Il studi da la Bibla intermediava als umans la moda da viver simpla da Jesus Cristus e dals apostels. A quest exempel correspundeva la pratica entaifer la baselgia existenta adina pli pauc, quai tant pli ch’il papat residiava dapi il 1309 ad Avignon e s’allontanava adina pli fitg dals umans. Vitiers è anc vegnì il Schisma da l’Occident dal 1378 ch’ha pir pudì vegnir terminà tras il conciliarissem (Concil da Constanza). Pervi da questa crisa da cretta èn naschids adina dapli urdens mendicants e cuminanzas apostolicas che vulevan sa deditgar a la vita simpla. Blers da quels èn vegnids persequitads da la baselgia pervi d’eresia, uschia per exempel ils valdais, ils cathars u ils frars dal liber spiert. Per motivs cumparegliabels èsi vegnì en il decurs dal temp medieval tardiv en l’entira Europa a persecuziuns dals gidieus; blers dad els èn emigrads en la part occidentala da l’Europa Centrala.

Dapi l’entschatta dal 14avel tschientaner è il papat vegnì adina pli fitg sut l’influenza da la curuna franzosa. Quest svilup dueva culminar en la dischlocaziun da sia sedia ad Avignon l’onn 1309. Cura ch’il papa ha decidì il 1377 da returnar a Roma, èn vegnids elegids ad Avignon e Roma differents papas, quai ch’ha manà a l’uschenumnà (Grond) Schisma da l’Occident (1378–1417). Quest schisma ha furmà tant in affar religius sco er politic: entant che l’Engalterra sustegneva il papa a Roma, èn ils adversaris da guerra Frantscha e Scozia sa mess sin la vart dal papa ad Avignon. L’Italia ed oravant tut Roma han fatg valair che la veglia sedia da l’Imperi saja il lieu legitim per dar suttetg a la baselgia da Jesus Cristus. Ma pervi dal cumbat per il tron latent eran ils Anjou a Napoli da la vart dad Avignon ed er Milaun sut ils Viscontis aveva ina tenuta variabla pervi da las relaziuns cun la Frantscha.

Il Concil da Constanza (1414–1418) ha puspè unì il papat a Roma. Silsuenter dueva l’unitad da la baselgia dal vest bain anc perdurar tschient onns e la Sontga Sedia accumular ina facultad pli gronda che mai; ma il Schisma da l’Occident aveva tuttina chaschunà donns ch’èn sa mussads sco irreparabels. Il conflict a l’intern da la baselgia ha promovì l’anticlericalissem tant tar ils regents sco er tar ils subdits; e la spartiziun a l’intern ha purschì spazi a moviments da refurma ch’han la finala manà ad ina vieuta radicala.

Cumbain che la baselgia dal vest ha battì sur lung temp cunter moviments eretics, hai tuttina dà durant il temp medieval tardiv tendenzas refurmatoricas a l’intern da la baselgia. L’emprima da quellas ha preschentà John Wyclif ch’era professer ad Oxford. Wyclif ha proponì da resguardar sulet la Bibla sco autoritad areguard dumondas religiusas; el è s’exprimì cunter la transsubstanziaziun, il celibat ed ils perduns. Medemamain ha el translatà la Bibla en englais. Cumbain che Wyclif disponiva entaifer l’aristocrazia englaisa d’amis d’influenza, sco per exempel John of Gaunt, è sia partida, ils lollards, la finala vegnida supprimida. 

Las ductrinas dal spiritual boemian Jan Hus sa basavan cun paucas excepziuns sin quellas da John Wyclif. Tuttina èsi reussì a ses aderents, ils hussits, da cuntanscher bler pli grond’influenza ch’ils lollards. Hus aveva chattà en la Boemia in grond dumber d’aderents e cura ch’el è vegnì brischà il 1415 pervi d’eresia ha quai chaschunà ina revolta. Las Guerras dals hussits ch’èn suandadas n’han bain betg manà a l’independenza religiusa e naziunala da la Boemia, ma ellas han indeblì l’influenza ecclesiastica e tudestga. 

Sin l’axa cronologica na fa il temp da la refurmaziun bain betg pli part dal temp medieval tardiv. Ma ella ha manà a fin l’unitad da la baselgia dal vest ch’aveva furmà ina da las atgnadads centralas dal temp medieval.

Martin Luther, in muntg tudestg, ha mess ad ir la refurmaziun cun prender posiziun envers bleras dumondas teologicas a moda differenta da la baselgia uffiziala (surtut areguard il commerzi cun perduns e la penetienza). La basa sociala da quest moviment han furmà lavurers, students e giuvenils. In’impurtanta staziun è stada la distribuziun da 95 tesas a ses collegas docents (tenor la legenda duai el er avair fermà quellas vi da la baselgia dal chastè da Wittenberg). Papa Leo X aveva renovà il 1514 il commerzi cun perduns per finanziar la construcziun dal nov Dom da s. Peder. La Dieta imperiala a Worms (1521) ha cumandà a Luther da revocar sias ideas ch’eran vegnidas condemnadas sco eresia. Refusond Luther da far quest pass, è el vegnì embannì tras Karl V. Sut la protecziun da Friedrich il Sabi da la Saxonia ha el pudì sa retrair e scriver tranter auter ina translaziun tudestga dal tuttafatg nova dal Nov Testament; il 1534 ha el cumplettà quella tras ina nova translaziun dal Vegl Testament. 

Per blers prinzis seculars ha la refurmaziun furmà ina chaschun bainvegnida per augmentar lur possess e lur influenza; ed er la burgaisia citadina ed ils purs pudevan profitar. Cunter la refurmaziun è sa drizzada la cuntrarefurmaziun catolica. L’Europa era uss dividida en ina part settentriunala protestanta ed ina part meridiunala catolica; quai dueva furmar la basa per las guerras da religiun dal 16avel e 17avel tschientaner.

Da l’entschatta dal 14avel tschientaner derivan las ovras da Giotto che mussan gia vers la renaschientscha. En la pictura discurr’ins d’ina renaschientscha dal nord cun il center en ils Pajais Bass e da la renaschientscha taliana cun Firenza sco punct central. Entant che l’art dal nord s’orientava pli ferm a musters e surfatschas – sco per exempel l’art da Jan van Eyck –, han ils picturs talians er perscrutà champs sco l’anatomia e la geometria. La scuverta da la perspectiva dal punct da projecziun che vegn attribuida a Brunelleschi ha furmà in impurtant pass vers ina represchentaziun realistica. La renaschientscha taliana ha cuntanschì sia culminaziun en l’art da Leonardo da Vinci, Michelangelo e Raffael.

Entant che las catedralas goticas èn restadas en moda en ils pajais da l’Europa dal Nord, n’ha quest stil architectonic mai propi pudì fitgar pe en l’Italia. Qua han ils architects da la renaschientscha sa laschà inspirar d’edifizis classics. Sco capodovra da quel temp vala il dom Santa Maria del Fiore a Firenza ch’è vegni concepì da Brunelleschi.

Il pli impurtant svilup entaifer la litteratura dal temp medieval tardiv è stà il diever creschent da las linguas dal pievel al lieu dal latin. Populars eran romans, ils quals tractavan savens la legenda dal Sontg Graal.

L’autur ch’ha annunzià pli fitg che tut ils auters la vegnida d’in temp nov, è stà Dante Alighieri. Sia ‹Divina Commedia›, scritta per talian, descriva bain il maletg dal mund religius-medieval en il qual er el era francà; ma l’autur fa diever per quest intent d’in stil che sa basa sin models da l’antica. Ulteriurs promoturs dal talian èn stads Francesco Petrarca ch’ha scrit cun ses ‹Canzoniere› las emprimas poesias modernas e Giovanni Boccaccio cun ses ‹Decamerone›. En l’Engalterra ha Geoffrey Chaucer contribuì cun sias ‹Canterbury Tales› ad etablir l’englais sco lingua litterara. Tuttina sco Boccaccio è er Chaucer s’occupà plitost da la vita da mintgadi che da temas religius u mitologics. Ed en Germania dueva la translaziun da la Bibla da Martin Luther furmar il fundament da la lingua da scrittira tudestga. 



</doc>
<doc id="12159" url="https://rm.wikipedia.org/wiki?curid=12159" title="Biotop">
Biotop

Il term biotop (grec βíος "bíos" ‹vita› e τόπος "tópos" ‹lieu›) designescha in spazi da viver determinà d’ina biocenosa entaifer in tschert territori. Biotops furman las pli pitschnas unitads da la biosfera. Sin il champ da la protecziun da la natira e da la tgira da la cuntrada vegnan biotops attribuids per motivs pragmatics a tscherts tips da biotops. Il term ha Friedrich Dahl introducì il 1908 en la scienza. 

Il term ‹biotop› vegn da princip duvrà senza valitar. Sco biotops designeschan ins pia tant parts da la cuntrada ch’èn sa furmadas a moda natirala (dutgs, guauds maschadads etc.) sco era – cuntrari al diever dal term en la lingua da mintgadi – parts da la cuntrada ch’èn vegnidas furmadas da l’uman (sco per exempel quartiers d’abitar u cuntradas citadinas). Ulteriurs exempels frequents da biotops furman rivas umidas, deserts, costas dal watt u prads sitgs. Per propi pretenda la definiziun d’in biotop da sa referir ad ina spezia da plantas, da bulieus u d’animals specifica u ad ina cuminanza da tals (ina biocenosa). En la pratica s’orienteschan bleras denominaziuns e determinaziuns però main als organissems visibels u zuppads che populeschan il biotop che a las cundiziuns abioticas che sa laschan tschiffar meglier (sco costa, prada, flum etc.). Tenor la biologia sco disciplina scientifica sa tracti però tar in biotop en mintga cas d’in spazi da viver d’organissems – da tractar in ‹biotop per sai› na fa nagin senn ed in ‹biotop senza vita› n’è nagin. 
In biotop po porscher spazi a plirs habitats u far sez part d’in u da plirs habitats. El po influenzar la biocenosa avant maun ed er esser influenzà sez da quella; perquai discurran ins adina da l’effect reciproc tranter vita e spazi vital.

Biotops sco furmas pitschnas sa laschan attribuir a bioms resp. ecozonas specificas. Quants bioms ch’i dat e co che quels sa differenzieschan in da l’auter èn dumondas che pon vegnir respundidas differentamain. Begon per exempel differenziescha tranter otg bioms terresters: tundra arctica, guaud da coniferas nordic, guaud da la zona temprada, guaud tropic, guauds da monsun, steppas, savannas tropicas, vegetaziun mediterrana, desert, muntogna.

L’expressiun concreta da la biocenosa lubescha er da tschiffar las influenzas abioticas ed umanas (hemerobas) d’in lieu. Lieus ch’èn apparentamain senza vita, sco deserts u grippa, sa differenzieschan bain in da l’auter surtut tras criteris abiotics; ma er qua sa tracti tuttavia da lieus che pon vegnir colonisads, pia da ‹lieus da la vita› u biotops. Sut tge circumstanzas che pon s’etablir biocenosas è ina dumonda che fa part da las discussiuns entaifer l’ecologia e la protecziun da la natira. Dapertut sin il mund nua ch’ins ha tschertgà suenter vita, han ins però er chattà tala (almain microorganissems), e quai schizunt en sfessas da crappa da plirs tschients meters profunditad. 

En la lingua da mintgadi vegn il term ‹biotop› er duvrà dapi la debatta davart la protecziun da la natira dals onns 1970 per in sectur da la cuntrada ch’è reservà – e savens vegnì creà da nov – sco spazi da viver per spezias da plantas e d’animals periclitadas (surtut amfibis). Quest diever dal pled na correspunda betg a sia muntada scientifica; tuttina è el magari preschent a moda indirecta en la discussiun scientifica, numnadamain en quel mument ch’ins discurra da biotops betg en in senn neutral, mabain sco term occupà semanticamain a moda positiva.

Il term ‹biosfera› designescha quella part d’in corp celest che cuntegna vita. Per ch’i possia insumma sa furmar ina biosfera ston pia esser ademplidas numerusas premissas (terren, aua, atmosfera e.a.). Ed er là nua ch’è sa furmada vita, dependa quella vinavant da las relaziuns climaticas localas e da lur svilup futur.

Sin la Terra, nua ch’èn ademplidas questas premissas da basa, dependan il svilup e la varietad da la vita a moda centrala da la durada ed intensitad locala da la radiaziun dal sulegl. Tenor quella vegn il planet sutdividì en zonas da vegetaziun che tanschan – pli u main – per lung dals grads da ladezza, da las tropas sur la zona temprada fin a las regiuns polaras. (Localmain pon questas zonas variar per motivs climatics, p.ex. sche las mars mainan aua chauda vers regiuns polaras u sche chadainas da muntognas retegnan ils vents e las precipitaziuns. Ins discurra en quest connex da las zonas climaticas da la Terra).
Entaifer las zonas da vegetaziun varieschan la flora e fauna supplementarmain en regiuns muntagnardas, damai che quellas èn exponidas pli ferm a facturs che reduceschan la temperatura (per exempel è l’aria pli fina, uschia che la chalur dal sulegl che vegn irradiada da la terra sa perda pli spert). Ins discurra qua da stgalims d’autezza, tar ils quals sa laschan constatar tschertas analogias tar las zonas da vegetaziun resp. zonas climaticas.

Il term biocenosa ha Karl August Möbius introducì il 1877. El aveva observà ils organissems che vivevan sin in banc dad austras ed aveva empruvà da chapir quels sco ina cuminanza da vita. 

‹Biocenosa› numn’ins ina cuminanza d’organissems da diversas spezias che viva entaifer in biotop cunfinabel. La biocenosa ed il biotop furman ensemen l’ecosistem. Las singulas creatiras d’ina tala cuminanza stattan en relaziuns reciprocas multifaras ina cun l’autra; en pli vegnan ellas influenzadas da facturs da l’ambient abiotics ed influenzeschan quels er da lur vart. Da quai naschan relaziuns da dependenza ed i sa furma in equiliber biologic resp. ecologic. 

Il term ‹biotop› è da differenziar dal temp ‹habitat› (abitadi, spazi da viver). Entant ch’il biotop furma ina cumponenta funcziunala, sa tracti tar in habitat dal spazi da viver d’ina spezia u d’ina cuminanza da spezias, per part er be d’ina part da quel (p.ex. habitat da stad u d’enviern). Habitats e biotops na dovran betg esser congruents. Il biotop d’ina cuminanza da viver (p.ex. in guaud) po porscher per las pli differentas spezias habitats fitg divers (in guaud sa cumpona da structuras sco foras da roma, tschimas, terren...), per exempel per insects. In habitat po da l’autra vart cumpigliar plirs biotops, per exempel habitats cumplementars per peschs, per utschels migrants u per mammals che frequentan quartiers da stad e d’enviern. Habitats parzials u cumplementars enconuschan tut ils animals, dals quals ils habitats sa laschan sutdivider en spazis funcziunals, per exempel per l’ingestiun, la multiplicaziun u sco lieus da retratga.

Sut il term dal lieu vegnan resumadas tut las cundiziuns da l’ambient ch’influenzeschan in organissem. Quest term vegn surtut duvrà en connex cun la flora (scienza dal lieu, ecologia da la vegetaziun), damai che quella è liada al lieu e dependa perquai a moda pli directa dals facturs abiotics dal terren. I vegn però er differenzià qua tranter facturs biotics ed abiotics, uschia ch’il term ‹lieu› po er vegnir chapì sco sinonim da ‹habitat›. En general vegn il term ‹habitat› applitgà pli savens sin singulas spezias, entant ch’il term ‹lieu› è usità per la descripziun da cuminanzas da viver. 

In biotop, chapì sco extensiun territoriala d’in tschert tip da spazi da viver, furma la pli pitschna unitad territoriala entaifer l’ecologia da la cuntrada. In fitg pitschen biotop po per exempel esser in clutger-baselgia u ina planta mez pirida (sco habitats parzials p.ex. per utschels mezmieur u per insects). Malgrà quai pon tscherts biotops, tut segund la sistematica da registraziun, cumpigliar fitg grondas surfatschas (p.ex. lais, watt). Tut tenor la dumonda u la problematica che vegn tractada entaifer l’ecologia, pon biotops er vegnids restrenschids a fitotops (abitadis da plantas) u zootops (abitadis d’animals). Questa terminologia n’è però betg usitada generalmain.

In biotop (u plirs) cun las plantas ed ils animals che vivan en el(s) e tut las interacziuns tranter quels furman ensemen in ecosistem (u ina biogeocenosa, ma quest term n’è betg pli uschè frequent).

Biotops e tips da biotops vegnan savens giuditgads tenor lur raritad, lur qualificaziun sco spazi da viver per spezias periclitadas u areguard la dumonda quant fig ch’els èn vegnids influenzads tras l’uman (hemerobia).

Haibtats (spazis da viver) da spezias d’animals mobilas sa cumponan savens da plirs tips da biotops (en furma da habitats parzials). Èn differents biotops natirals situads in sper l’auter, sa furman uschia cumplex da biotops ch’èn fitg ritgs da spezias. Cuntradas culturalas che vegnan elavuradas a moda extensiva e ch’èn entretschadas en furma da mosaic remplazzan per part biotops sco ch’els han pudì sa furmar senza influenza umana en il decurs da la successiun (svilup dals ecosistems). Talas cuntradas ritgas da structura èn savens periclitadas tras interess economics (traffic, urbarisaziun, explotaziun da materias primas, agricultura e selvicultura intensiva).

Bleras spezias d’animals mobilas èn ultra da quai dependents d’ina grondezza da surfatscha minimala. Surtut spezias d’animals che sa movan per terra u ch’èn fitg spuretgas basegnan spazis da viver pli gronds ch’èn coerents. Vias da traffic, monoculturas ed abitadis muntan d’ina vart ina sperdita da surfatscha da biotop e pon manar a l’extincziun locala da spezias ch’èn relativamain resistentas (sco che quai è il cas per la gronda part dals insects, dals filiens e d’autras creatiras fitg pitschnas che cumparan en massa). Da l’autra vart han talas intervenziuns però in’influenza negativa sin la qualitad e la cuntanschibladad dals biotops restants (isolaziun), uschia che bleras spezias sensiblas u mobilas (p.ex. il luf-tscherver, il luf, l’evla da mar e bleras spezias da peschs) èn mortas ora u periclitadas e n’èn betg pli bunas da colonisar ils biotops, e quai malgrà grondas stentas.

Tar la protecziun da biotops sa tracti d’ina strategia entaifer la protecziun da l’ambient. Sia finamira è per ordinari da mantegnair populaziuns d’animals e da plantas ch’èn periclitads u degns da vegnir protegids entras mantegnair e proteger lur spazis da viver. La strategia cuntraria (resp. cumplementara) è la protecziun da las spezias directa. 

L’instrument tipic da la protecziun da biotops è l’extensiun da territoris da protecziun. Per quest intent vegn empruvà da definir territoris en ils quals la protecziun da la natira ha la preferenza visavi l’utilisaziun dal terren u en ils quals i ston almain vegnir resguardads tar l’utilisaziun interess da la protecziun da la natira. Tipicas mesiras da protecziun da las spezias pon lura vegnir realisadas entaifer quests territoris per promover intenziunadamain tschertas spezias u gruppas da spezias, sco per exempel endrizzar in puz per amfibis u laschar per terra laina morta en il guaud per proteger tschertas spezias d’insects. Mesiras da protecziun da las spezias èn però er pussaivlas en territoris, en ils quals la protecziun da la natira è da muntada secundara, sco per exempel cun endrizzar chasettas da gnivar en curtins per promover ils utschels chantadurs.

Per ordinari na stattan ils biotops sezs betg en il center da la protecziun da biotops, mabain la protecziun dals animals e da las plantas che dependan da quels. Entaifer la protecziun da biotops vegnan persequitadas differentas strategias. La protecziun da la natira conservanta emprova da mantegnair spazis da viver ch’èn actualmain spezialmain ritgs da spezias a moda uschè intacta sco pussaivel. A quest intent serva surtut il mantegniment da spazis da viver che derivan da furmas d’utilisaziun dal terren extensivas, sco ch’ellas eran en general usitadas pli baud (p.ex. pastgiras, prads sitgs, prads da palì, pumicultura sparpagliada e.a). Per mantegnair questas culturas èn per ordinari necessarias mesiras da tgira ch’intervegnan en il svilup natiral. Per garantir che quellas vegnian exequidas, fa il stadi (u organisaziuns da la protecziun da la natira) savens contracts cun ils utilisaders da terren (per ordinari purs).

L’autra via furma l’uschenumnada protecziun da process. Quella emprova da stgaffir territoris entaifer ils quals las forzas natiralas pon s’effectuar senza impediments u influenzas exteriuras. Ins spera alura che quai mainia da sez a la furmaziun da spazis da viver che cunvegnan a las spezias periclitadas. La pli impurtanta strategia da la protecziun da biotops furma, entaifer la protecziun da la natira statala, la creaziun da territoris natirals protegids. La furma la pli consequenta da persequitar quest princip è la stgaffiziun da parcs naziunals da gronda surfatscha. Areguard la protecziun da biotops pervegna però a quels plitost ina funcziun cumplementara; interessants èn els surtut ord vista da la protecziun da process.

Ultra da quai definescha la lescha davart la protecziun da la natira tips da biotops spezialmain custaivels ch’èn protegids generalmain, pia er senza als designar explicitamain sco territoris da protecziun. Da princip èn scumandadas tuttas intervenziuns en tals territoris protegids (sco palids, rivas, pastgiras alpinas e.a.). Sch’in «interess public prevalent» renda necessari da cuntrafar a questa determinaziun (p.ex. en in territori da skis) ston tut las intervenziuns vegnir cumpensadas en in auter lieu.

A l’entschatta han las mesiras da la protecziun da biotops gì in success plitost restrenschì. Igl è bain reussì da mantegnair u da restabilir biotops custaivels; ma quels èn savens restads isolads pervi dal traffic u abitadis. Perquai n’han els betg pudì contribuir essenzialmain a cuntanscher las pretensiuns da grondezza minimalas che bleras spezias tschentan a lur habitats. Sco ulteriura mesira è perquai la colliaziun da biotops daventada ils ultims onns ina finamira centrala da la protecziun da la natira.

Cun colliar in cun l’auter biotops existents duain vegnir sbassadas u eliminadas las barrieras ch’èn anc avant maun per il return da tschertas spezias d’animals. Ina tala rait da biotops consista d’uschenumnadas passeras (per spezias mobilas sco p.ex. utschels), d’elements linears (saivs vivas, dutgs e flums, sdrimas da rievens), da surfatschas da colliaziun (p.ex. territoris ritgs da structura per selvaschina) e dals biotops protegids sco tals. Per pudair colliar biotops èn surtut necessarias mesiras en territoris abitads u vi da stabiliments da traffic. Mesiras singulas furman per exempel punts verdas u tunnels per rustgs; quellas duain pussibilitar als animals da mantegnair a moda rudimentar lur pretensiuns al spazi da viver, malgrà l’utilisaziun intensiva dal territori circumdant.

La protecziun da biotops è ina finamira da la societad e da la politica ch’è legitimada a moda democratica e francada en la lescha. Da l’autra vart èn il mantegniment e la tgira da biotops prezius colliads cun auts custs che vegnan per ordinari purtads da la generalitad. Cuntradas cultivadas ch’èn da gronda valur ord vista ecologica, ma da pitschna muntada ord vista economica sa laschan be mantegnair cun agid d’instruments politics. L’observatur d’ordaifer n’ha betg adina l’encletga per l’effect da mesiras da protecziun e da tgira e resguarda quella sco in «sfarlattim senza senn».

Ina da las raschuns centralas per la resistenza cunter la protecziun da biotops giascha en quai ch’ils custs externs che naschan n’èn betg internalisads en ils custs da producziun (p.ex. da products agriculs) u en ils pretschs dals consuments. La tgira dals biotops fiss bundant pli simpla, sche lur utilisaziun resp. cultivaziun vegniss egualisada en furma da pretschs pli auts. En il passà ha in augment da l’effizienza, ch’è stà collià cun ina diminuziun da la qualitad da la natira e da la cuntrada, fatg liber resursas che n’èn betg vegnidas impundidas suffizientamain per tgirar e mantegnair la natira e la cuntrada sco basas da viver da l’uman.

Ina strategia che faschess senn, fiss quella d’endrizzar territoris da protecziun da gronda dimensiun, entaifer ils quals tscherts biotops sa furmassan e mantegnessan da sasez. A medem temp crescha però il squitsch da cultivaziun ed urbarisaziun permanentamain. La construcziun sparpagliada ed il basegn da recreaziun da la populaziun en las zonas cunfinantas fan ch’i daventa adina pli grev da vulair realisar questa finamira.




</doc>
<doc id="12166" url="https://rm.wikipedia.org/wiki?curid=12166" title="Salamanca">
Salamanca

Salamanca è ina citad e vischnanca en il nord dal Chile e la chapitala da la región de Coquimbo.


</doc>
<doc id="12167" url="https://rm.wikipedia.org/wiki?curid=12167" title="Vikings">
Vikings

Cun il term Vikings vegnan designadas gruppas da persunas dal territori nordic e per part er baltic che vivevan en il temp medieval tempriv (‹temp dals Vikings›, ca. 800–1050). Sco tratgs cuminaivels valan lur moda da viver naviganta e guerresca.

Tenor la percepziun contemporana furmavan ils Vikings be ina fitg pitschna part da la populaziun scandinava. Entaifer quella sa laschan differenziar duas gruppas: Tar ils ins sa restrenschevan las expediziuns da rapina en vischinanza da la riva sin ina fasa da la vita tempriva. Igl eran quai umens giuvens che sortivan per in temp dals lioms nativs en tschertga da l’aventura e cun la finamira da cuntanscher en il lontan renum e ritgezza. Pli tard daventavan els sesents sco lur perdavants e pratitgavan l’economia usitada en lur regiun. Dad els rapportan las sagas da la litteratura nordic veglia ed ils craps da runas. Tar l’autra gruppa è la rapina per lung da las costas daventada l’occupaziun per vita duranta. Sin quests guerriers fruntan ins en las annalas e cronicas franconas ed anglosaxonas. Els han gia cumenzà baud a renunziar da returnar en lur patria; en lur societad d’origin na sa laschavan els betg pli integrar e vegnivan cumbattids là sco criminals. 

Il term ‹Viking› sa lascha probablamain deducir dal substantiv nordic vegl "víkingr"; quel munta ‹il navigatur-guerrier che s’allontanescha sin lung viadi da la patria›. La furma feminina dal pled "víking" muntava oriundamain ‹il lung viadi cun la nav›, pli tard er ‹il viadi sur mar guerril fin tar costas lontanas›. I sa tracta qua però gia dal stadi final dal svilup dal pled. Il pled sco tal è pli vegl ch’il temp dals Vikings ed è gia documentà en il Wídsíð anglosaxon.

Percunter discurran ils rapports davart attatgas da Scandinavs a la costa nordafricana dal temp dals Merovings bain da ‹retgs da la mar›, da ‹stirpas da la mar› e da ‹guerriers da la mar›, ma mai da Vikings. Vers la fin dal 8avel tschientaner ha cumenzà ina seria da campagnas da sblundregiada en l’Engalterra, ma pir l’onn 879 vegn duvrà en la Cronica anglosaxona il term ‹Vikings› per questas activitads guerrescas. Ed er silsuenter cumpara el be trais giadas, numnadamain ils onns 885, 921 e 1098. I na sa tractava pia betg d’in term frequent, e quai gnanc dal temp dal domini danais sur parts da la Britannia. Vitiers vegn ch’ins collia ozendi il term ‹Viking› cun la Scandinavia, ma ch’el vegniva duvrà en la translaziun da la Bibla ed en la litteratura classica per pirataria en general. Sin craps da runas svedais cumpara il term medemamain relativamain tard. La furma feminina "vestrvíking" datescha schizunt d’in temp ch’ils viadis da rapina vers l’ost stuevan gia esser vegnids sistids, pertge che la correspundenza "austrvíking" n’è betg tradida. Sin craps da runas danais cumpara ‹Viking› a partir da l’entschatta dal 11avel tschientaner.

L’origin dal term è damai contestà. L’expressiun germana "vík" designescha in ‹grond golf en il qual la riva va enavos›, tenor intgins perscrutaders pia las zonas d’abitadi oriundas dals Vikings. Tar questa furma da colonisaziun sa tracti però d’in proceder general che na sa restrenscha tuttavia betg be als Vikings. Perquai èsi intschert, schebain il term "vík" saja insumma collià cun la furmaziun da l’expressiun ‹Vikings›. Sco cunterargument pon ins schizunt far valair ch’ils Vikings sezs han per ordinari colonisà inslas e betg golfs: uschia per exempel l’Île de Noirmoutier a la sbuccada da la Loire, l’insla davant Jeufosse e l’Île d’Oissel en la Seine, l’insla Camargue en il Delta dal Rodan, la peninsla Walcheren en il Zeeland dals Pajais Bass, plinavant l’Isle of Thanet, l’Isle of Sheppey ed autras pli, surtut però las Orcadas en il vest e nord da la Scozia e las inslas da la Mar Irlandaisa (p.ex. Isle of Man) resp. l’insla Groix nua ch’ins ha mintgamai chattà fossas cun bartgas.

Tenor in’autra teoria è il term ‹Vikings› collià cun l’expressiun latina "vīcus" che designescha in lieu abità. Ins renviescha en quest connex als blers nums da citads che fineschan sin "-wik". L’abstractum feminin "víking" na sa lascha però betg explitgar cun questa tesa. Savens vegn er renvià al vegl term "Vik" sco denominaziun per il Fiord dad Oslo. Tenor questa explicaziun sa tractassi tar ils Vikings pia oriundamain da sblundregiaders oriunds da la regiun da Vik. Quai para però pauc probabel, damai che la glieud da questa regiun na chatta nagliur menziun speziala en connex cun campagnas guerrescas. Per reducir il dumber da las tesas pussaivlas pretenda la perscrutaziun pli nova ch’i stoppia a medem temp vegnir explitgà il svilup parallel da l’abstractum feminin "víking" per ‹viadi da viking›. Questa premissa n’adempleschan ni las explicaziuns preschentadas survart, ni las ulteriuras che partan dal vegl nordic u er da linguas vischinantas (sco per exempel da l’anglofris). Tut en tut n’exista pia nagin consens areguard la derivanza dal pled.

La noziun ‹Viking› n’è mai vegnida duvrada sco denominaziun per in’etnia, quai cumbain ch’ils auturs dal temp modern als s’imaginavan plitost sesents en il sid e vest da la Scandinavia e main en l’ost.

Ils pleds "víkingr" e "víking" han enconuschì differents svilups areguard lur muntada. "Víkingr" è vegnì connotà a moda adina pli negativa, uschia che umens d’ina tenuta nobla e regents n’al pudevan betg pli duvrar. Percunter pudeva tuttavia vegnir ditg dad els ch’els gievan cun la bartga ‹sin viadi da viking›. Il retg Harald II e ses frar Gudröd gievan per exempel savens la stad «en la Mar dal vest u en ils pajais da l’ost sin viadi da viking». Tar quests viadis da viking sa tractavi da campagnas da sblundregiada privatas u ch’ins s’univa a furmaziuns organisadas. Ma ils viadis n’eran betg colliads inevitablamain cun sblundregiadas. 

En la saga da Gunnlaugr Ormstunga va l’erox sin viadi da viking e visita l’emprim Nidaros, alura il retg Æthelred, viagia la finala da là en l’Irlanda, tar las Orcadas ed a Skara en il Gotland dal Vest, nua ch’el sa trategna in enviern tar Jarl Sigurd, e la finala en Svezia tar il retg Olof Skötkonung. Da rapiments e butins na vegn però ditg nagut en quest text.

L’istorgia dal term sa lascha divider en duas fasas, en las qualas quel sa differenziescha areguard ses cuntegn. L’emprima cumpiglia l’apparientscha dal term en ils texts dal nordic vegl che tanschan fin en il 14avel tschientaner; la segunda, la fasa moderna, tanscha enavos fin en il 17avel tschientaner.

La pli veglia menziun dal term "vícing" è bain cuntegnida en la Cronica anglosaxona. Là cumpara el ensemen cun ils pleds "scip-hlæst" (= chargia dal bastiment) e "dene" (= Danais). Ils corps dals umens vegnan descrits sco la chargia dal bastiment. L’onn 798 èn ils attatgaders anc vegnids numnads Danais. Il 833 vegn alura discurrì en connex cun ils attatgaders da «chargias dals bastiments cun Danais». Ed il 885 vegnan las chargias dals bastiments numnadas «Vikings». En il 9avel tschientaner han ins resguardà ils Vikings – en accordanza cun l’origin dal pled – sco rapinaders ch’arrivan sur la mar. Che las cronicas n’han betg numnà immediatamain ils Danais Vikings lascha supponer ch’ins na quintava betg cun lur apparientscha ordaifer lur proxim territori.

La poesia ‹The Battle of Maldon› descriva ils Vikings sco rotscha guerresca che pretenda daners da liberaziun. Geograficamain sa referescha la poesia al territori da la Mar da l’Ost. Circa dal medem temp datescha in epos che sa basa sin il cudesch Exodus. En quel vegn discurrì en connex cun la schlatta da Ruben da guerriers da mar e duvrà il term «Vikings da la mar». Questas duas attestaziuns cumprovan ch’il term vegniva duvrà avant l’expansiun nordgermana en l’Engalterra e sa referiva damai (era) ad expediziuns da sblundregiada e conquistas che n’eran betg vegnidas iniziadas d’in retg. Da quest temp furmavan pia sblundregiadas en vischinanza da la riva a basa privata las experientschas primaras cun ils Vikings. E quellas èn da situar anc avant il temp dals Vikings sco tal. Las invasiuns organisadas cun l’intent da schlargiar il domini ch’han gì lieu dal temp dals Vikings sezs vegnan attribuidas als ‹umens dal nord› ed als Danais, però betg als Vikings.

La colliaziun dal term ‹Vikings› cun in’attatga nà da la mar è in element che sa tira tras tut las funtaunas anglosaxonas. I vegn schizunt fatg la differenza tranter forzas terrestras e Vikings: En la cronica da l’onn 921 vegn relatà dal cumbat da l’armada danaisa en l’Anglia da l’Ost cunter Edward sco in cumbat "des landheres ge thara wicinga" (da las forzas terrestras e dals Vikings). Tar omaduas gruppas sa tracti da Danais, ils bastiments sustegnevan las forzas terrestras.

Sper las funtaunas anglosaxonas cumpara il term ‹Vikings› er en texts irlandais, numnadamain sco pled d’emprest "uicing", "ucing" u "ucingead".

L’introducziun dal num da persunas "víking" mussa ch’il term è bainspert stà collià cun qualitads persunalas e ch’el ha signalisà ina tscherta identitad e betg ina furma da far guerra. I dat però en egl ch’il term cumpara sco num da persunas be en la Norvegia, en la Svezia da l’Ost, en il Småland, en la Finlanda ed en la Scania, betg però en l’Islanda (u sin il pli sco surnum che duai evocar virtids da temps passads, cf. il ‹Landnámabók›). Eilífr Goðrúnarson (segunda mesadad dal 10avel tschientaner) numna en sia ‹Þórsdrápa› ils dieus guerrescs ‹Vikings›.

Entaifer la litteratura dals skalds, ils poets medievals da la Scandinavia, è la pli veglia utilisaziun dal pled da chattar tar Egill Skallagrímsson (910–990). Egill represchenta il tip da saga dals Vikings. Ma dal temp ch’el ha scrit ses epos enconuscheva la concepziun eroica da la vita da Viking apparentamain gia ina tradiziun pli lunga. I dat numnadamain en egl che l’autur na s’exprima insumma betg davart ils aspects socials, las famiglias, ils participants u ils motivs dal moviment dals Vikings ed er betg davart structuras da dretg u militaras, mabain parta apparentamain dal fatg che tut quai saja enconuschent als lecturs resp. auditurs.

Ma bainbaud è sa messa tras, surtut en Svezia, la muntada pegiurativa dal pled. Quai è stà il cas dal temp ch’il commerzi ha cumenzà a daventar pli impurtant; ord vista dal commerziant muntavan ils Vikings numnadamain in privel. Insumma paran ils Vikings d’avair gì ina muntada main impurtanta en il territori da la Mar da l’Ost. Sch’i constat ch’il "leidang" (l’obligaziun da las regiuns da tschentar in bastiment cun equipament da guerra) deriva oriundamain da la Svezia, alura n’è bainbaud restà là nagin spazi pli per campagnas da sblundregiada privatas. Mintga furma da campagna guerrila era numnadamain suttamessa a la controlla dal retg. Perquai han las iniziativas privatas stuì sa spustar sin il commerzi. Per ils viadis vers ost, sur ils flums da la Russia, vegniva duvrà il term dals Varegs ch’è limità strictamain a quest territori.

En la Norvegia han ins la finala cumenzà a proceder cunter ils Vikings en l’agen pajais. En sia chanzun da regurdientscha davart Olav il Sontg dat Sigvald il Skald perditga ch’el haja cumbattì cun tutta forza la pirataria en l’agen pajais.

En inscripziuns dal nordic vegl sin craps da runas (11avel tschientaner) cumpara il term Viking tant a moda neutrala sco er en ina muntada ch’è colliada cun respect e veneraziun. En il segund cas vegn il pled duvrà sco sinonim da "drengr" che munta tant sco ‹um valurus ed onuraivel›. En quests texts na chatt’ins nagin Viking che lavurass cun l’arader; els vegnan preschentads sco umens che sa chattan a l’ester cun la spada enta maun.

A medem temp vegnan titulads en la litteratura translatada dal latin pirats, bandits ed auters canagls sco ‹Vikings›. En ina fasa tempriva è il term vegnì duvrà da persunas ordaifer la Scandinavia e da cristians en ina muntada pegiurativa e cun in tschert respect. Tar ils Vikings sa tractavi d’attatgaders violents. Adam von Bremen scriva: «Els èn propi pirats, quels ch’els numnan Vikings e nus umens da fraissens». Repetidamain numna el ils pirats "Ascomanni", umens da fraissens (probablamain faschond allusiun a la planta usitada tar la construcziun da la part dals bastiments che sa chattava sur l’aua).

En las funtaunas dal Reginavel francon dal Vest na cumpara il term ‹Vikings› betg. Enstagl vegn adina discurrì tar campagnas da sblundregiada dals ‹umens dal nord›. En diversas annalas ed agiografias vegn menziunada lur crudaivladad sco tratg caracteristic.

En la Cronica anglosaxona na vegn betg fatg menziun speziala da la crudaivladad dals Vikings. Quai è percunter plitost d’attribuir a la tematica ed a l’intent da la descripziun, numnadamain da mussar co che la chasa Wessex è vegnida a la pussanza e da descriver il cumbat d’Alfred il Grond.

Suenter l’onn 1100 vegn la denominaziun ‹Vikings› adina duvrada pli savens a moda pegiurativa. Quai deriva surtut dal fatg ch’els na sa tegnevan tar lur campagnas guerrilas betg vi da las reglas continentalas. Quellas protegivan da princip baselgias e claustras, las qualas èn daventadas per ils guerriers pajauns ina preda che sa laschava gudagnar tgunschamain. En quest reguard cumparan ils Vikings en las descripziuns en ina posiziun sumeglianta a las rotschas da chavaltgaders ungarais. Er qua na sa tractavi betg da campagnas militaras cun l’intent da schlargiar la sfera d’influenza, mabain da campagnas da sblundregiada. 

En il 12avel tschientaner dovra per exempel ina poesia che regorda ad Olav Tryggvason il term ‹Viking› sco sinonim da ‹bandit› u ‹malfatschent›. Ed en la litteratura religiusa da quel temp vegn "víkingr" translatà cun "raptor", "praedo" etc. Il term n’è uss betg pli limità a la Scandinavia, mabain cumpiglia er inimis pajauns ch’èn da chasa lunsch en il sid.

Il medem svilup sa lascha observar en l’Islanda: En il ‹Landnámabók› vegnan ils emprims colonisaturs, ils progeniturs da las impurtantas schlattainas, anc numnads "víkingr mikill" (‹gronds Vikings›). Ma a medem temp sa fa valair l’aspect guerril, violent: "Þorbjörn bitra hét maður; hann var víkingur og illmenni". («In um aveva num Þorbjörn bitra; el era in Viking ed in um cun nauschas intenziuns.») Il nobel Óleifr enn hvíti da sia vart vegn numnà "herkonungr" e betg Viking. Nagins descendents da las schlattas noblas vegnan sezs numnads ‹Vikings›. Ma i vegn ditg da baininqual ch’els sajan "í (vest)víking", pia ids sin viadi da viking.

Schizunt il skald Egill Skallagrímsson che represchentava il tip ‹classic› dals Vikings na vegn betg numnà ‹Viking›. Be ses viadis vegnan numnads "víking". En la Njálssaga vegni ditg da Gunnar da Hlíðarendi e dals figls da Njál ch’els gievan sin viadi da viking; ma els sezs na vegnan betg numnads ‹Vikings›. Ils inimis da Gunnar percunter, ch’èn da chasa en l’Estonia, vegnan numnads ‹Vikings›. Ina saga che deriva probablamain da las Inslas Feroe designescha però il navigatur Tumpi a moda vaira clera sco "víkingr". Vers l’onn 1000 duai el avair gì dispita cun il vasal da la curuna norvegiais sin las inslas ed esser vegnì bandischà sinaquai en la Grönlanda.

En ils texts da dretg (‹Grágás›, ‹Gulathingslov›) è la tendenza da metter a pèr ils Vikings cun malfatschents alura sa consolidada. Il medem process sa lascha er constatar en la Svezia. A medem temp chattan ins però en las sagas da Vikings davart Ragnar Lodbrok ed auters eroxs da la mar tratgs idealisants, chavalerescs che fan dal protagonist in protectur dals flaivels. En la Friðþjófs saga ins frœkna viva l’erox Friðþjóf ina vita da corsar – ma a moda chavaleresca – che n’enconuscha nagina remischun cun ils malfatschents e Vikings crudaivels, ma che lascha en pasch ils purs e commerziants. Dal medem motiv da la curtaschia chavaleresca è segnada la Vatnsdœla saga. Qua sa manifestescha puspè la differenza subtila tranter la furma feminina "víking" (‹viadi guerresc›) ed il pled masculin "víkingr" (‹pirat›). Ils protagonists chavalerescs fan in viadi da "víking"; ma lur adversaris èn pirats e bandits, ils quals els fan dar enavos il butin ch’els han engulà a commerziants e purs.

L’elavuraziun litterara dal tema en las numerusas sagas ha furmà la basa per la concepziun premoderna dal term ‹Vikings›. Da quel temp è la noziun surtut vegnida actualisada en rom da la tschertga d’ina identitad scandinava. Spezialmain il scienzià svedais Olof Rudbeck ha considerà ils Vikings sco «noss perdavants ferms, guerrescs, undraivels, pajauns e primitivs».

Ins è partì da l’idea che las meglras qualitads dals Vikings vivian vinavant – schebain en ina qualitad pli modesta – en la Svezia ed en l’ulteriura Scandinavia. En il decurs dal 18avel e 19avel tschientaner è la primitivitad pajauna vegnida chatschada enavos a favur d’in maletg dals Vikings sco antenats libers e fidaivels a la lescha. Quai è s’effectuà en la litteratura en quel senn che las guerras da conquista regularas, per exempel en l’Engalterra, èn medemamain vegnidas attribuidas en il decurs dal 18avel tschientaner als Vikings e messas tras quai a pèr a las attatgas da rapina sin las claustras englaisas.

Faschond questas adattaziuns è vegnì survesì ch’il laud da las virtids che sa lascha chattar tar ils Vikings vegniva be applitgà visavi l’atgna gruppa. La morala era orientada fermamain a l’atgna stirpa e sia suita. L’enguladitsch a l’ester na valeva percunter betg sco insatge dischonuraivel, il cuntrari, quel gidava anc ad augmentar l’atgna reputaziun. Questa differenziaziun explitgescha era, daco che Harald Hårfagre aveva da ses temp bandischà il Viking Gang-Hrolf (ch’è apparentamain identic cun Rollo en la Normandia) da la Norvegia: Uschè ditg che quel rapinava en ils pajais da l’ost, era quai vegnì acceptà; ma cuntinuond el cun sias spogliaziuns en la regiun da Vik (Fiord dad Oslo), ha el violà la regla da betg far expediziuns da sblundregiada en l’agen pajais.

L’idea in pau bagatellisanta dals Vikings sco ch’ella prevaleva il temp modern tempriv ha gì per consequenza ch’ins ha cun il temp er fatg dad els purs e commerziants ed als ha attribuì las virtids dal burgais onuraivel. Igl è quai stà il temp ch’ils Vikings han dà il num ad in’entira epoca istoric-culturala, numnadamain al temp dals Vikings. Cura ch’ins ha er chattà en l’artisanadi fastizs d’ina ulteriura activitad, è il term vegnì schlargià e duvrà – en il senn odiern – per tut ils pievels da la Mar dal Nord e da l’Ost ch’apparan sco navigaturs cun tratgs da rubaria. Uschia ha il term ‹Vikings› pers pli e pli sias conturas. L’eroisaziun dal temp da la romantica ha schizunt manà uschè lunsch ch’ins ha cumenzà ad attribuir als Vikings spezialas enconuschientschas areguard la navigaziun. Tranter auter duain els avair possedì il cumpass ed abilitads nauticas extraordinarias, quai che tutga però tut en il mund da las legendas.

En il territori da lingua tudestga è il term ‹Vikings› pir daventà en il decurs dal 19avel tschientaner in term general per navigaturs nordics. Surtut Leopold von Ranke ha probablamain attribuì a generalisar il term. Avant discurriv’ins da quests pievels sco ‹Nordmannen› u ‹Normannen›. Svilups cumparegliabels han gì lieu en la recepziun dal term en auters pajais resp. en autras linguas. Oz vegn la noziun ‹Viking› anc adina duvrada a moda fitg diffusa. Quai ves’ins gia vi da las chartas geograficas che figureschan sut il titel ‹Il mund dals Vikings›. En quellas vegnan savens attribuids tut ils moviments da bastiments dal temp dals Vikings da Vinland en il nordvest fin en l’Imperi bizantin en il sidost, da Staraja Ladoga en il nordost fin a Gibraltar en il sidvest a moda pauschalisanta als Vikings.

Da l’autra vart datti oz en la scienza per part in cuntramoviment betg main extrem, il qual considerescha mintg’autra activitad dals Vikings che sblundregiadas sco invenziun da l’istoriografia dal temp da la romantica naziunala. Tenor quella n’avessan ils Vikings pratitgà insumma nagina furma da commerzi. Sco via intermediara pudess ins discurrer d’in ‹commerzi da rapina› che vala sco cumprovà per blers Vikings da las gruppas socialas superiuras en la Norvegia e Svezia. 

Sin lur champagnas da sblundregiada pudevi alura esser ch’ils Vikings sa domiciliavan en auters pajais. Mintgatant vegnivan interprendidas da questas novas colonias ulteriuras expediziuns da rapina. Harald Hårfagre è schizunt stà necessità da defender la costa norvegiaisa cunter Vikings che derivavan da las inslas britannicas. 

Sper tut las dumondas che restan avertas, pon ins en mintga cas dir ch’i fiss fallà d’applitgar il term ‹Vikings› a viagiaturs da commerzi, mastergnants e purs che na manavan nagina vita segnada da cumbat e rapina, e quai independent dal lieu nua che quels gievan a star. Tar ils ‹umens dal nord› ch’han populà l’Islanda e la Grönlanda e ch’han scuvert l’America dal Nord na sa tracti betg da Vikings.

Ad in renum dals Vikings plitost positiv ed onuraivel vegn ad avair attribuì il term "drængr" ch’è da chattar sin ils craps da runas svedais. Quest’expressiun è stada suttamessa vers l’onn 1000 ad ina midada da la significaziun. Sin ils craps da runas pli vegls vegn ella savens duvrada sco sinonim da ‹Viking›. Da quel temp designescha il pled d’emprest anglosaxon "dreng" il guerrier. Pli tard ha il term alura survegnì in cuntegn pli etic, en il senn d’in um ‹da buna pasta›, e quai senza ch’i stuess esser collià cun questa denominaziun in viadi sur mar.

In’ulteriura expressiun per umens che vivevan en moda dals Vikings pudess furmar il diever oriund dal titel "húskarl". I sa tractava dad umens libers che s’associavan als pussants e furmavan la suita da quels. Els giudevan albiert e dunsena ed eran obligads persuenter d’al sustegnair en tut sias interpresas. Gieva il manader sin viadi da viking, alura furmavan els la truppa d’elita da quel, il "lið". Dad esser "húskarl" tar in um pussant, era per giuvens figls da purs in engaschament onurific, surtut sch’i sa tractava tar quest manader d’in jarl (prinzi) u d’in retg. Ma sut las relaziuns d’avant ed enturn l’onn 1000 sa laschava ina tala suita be mantegnair, sch’ins la pudeva metter en vista renum e ritgezza. E quest’ultima era ina premissa per pudair s’acquistar in’auta stima, damai che quella sa laschava be cuntanscher cun sa mussar fitg generus. Per quest intent vegnivan fatgs ils viadis sur mar ch’eran colliads cun commerzi da rapina. Quai vegn er evident en il fatg ch’il titel "húskarl" manca dal tuttafatg en il temp suenter ils Vikings.

La terminologia che cumpara en las scrittiras franconas dal 8avel fin il 11avel tschientaner na permettan betg adina d’identifitgar, quant fitg ch’ils auturs differenziavan tar ils cas ch’els descrivan tranter las singulas etnias resp. lieus d’origin dals attatgaders. Tge term che vegn duvrà dependa per ordinari da l’intenziun dal text. Uschia pon ils Vikings vegnir titulads sco ‹Normans›, ‹pajauns› e ‹pirats›. Ins chatta er il term etnic preferì ‹Danais›; per part vegn differenzià tranter ‹Danais›, ‹Norvegiais› ed auters pievels.

En texts hagiografics vegnan ils terms ‹Normans› e ‹pajauns› savens mess a pèr. Per descriver l’agir exemplaric dal sontg era l’appartegnientscha etnica da ses adversaris be da muntada secundara. 

En annalas e cronicas vegn preferida la denominaziun ‹Danais›. Or da la Vita da Carl il Grond dad Einhard pon ins deducir enconuschientschas areguard las differentas etnias dals pievels dal nord: «Danais e Suons, che nus numnain ‹umens dal nord› ["Nordmannos"], occupan l’entira costa dal nord e tut las inslas situadas en ella [manegiada è la Mar da l’Ost].» En la Cronica anglosaxona vegn tuttavia differenzià tar las singulas attatgas tranter Norvegiais e Danais. Il medem vala per las annalas irlandaisas; ils Vikings danais vegnivan numnads qua "dubh" (ils nairs), ils Vikings norvegiais "finn" (ils alvs). Quai è apparentamain d’attribuir a la colur da lur scuts. E propi fan er autras funtaunas menziun dal fatg ch’ils scuts eran savens da differenta colur; medemamain pon ins remartgar sin il Tarpun da Bayeux scuts lungs da differentas colurs.

Davart las activitads dals Vikings dattan bain vaira differentas funtaunas perditga, però tanscha lur spectrum d’indicaziuns fitg diffusas fin ad infurmaziuns fitg detagliadas. Las funtaunas principalas èn:


Intgins scienziads represchentan fin oz la critica da funtaunas radicala e refusan, per differents motivs, tut las funtaunas numnadas. Els stattan en la tradiziun da la critica da las sagas da l’entschatta dal 20avel tschientaner. Ma per gronda part è la perscrutaziun istorica sa distanziada da questa tenuta radicala ed emprova d’elavurar or da las funtaunas, a basa d’ina analisa dal text conscienziusa, las infurmaziuns ch’èn vardaivlas. I suonda ina curta survista d’intgnas atgnadads dals Vikings che sa laschan obtegnair da quellas en questa moda.

La vista d’ordaifer sa differenziava a moda radicala da l’atgna vista dals Vikings, la quala è però be enconuschenta per la gruppa sociala superiura (en furma da las sagas ed inscripziuns da craps da runas menziunadas survart). Ils Vikings ch’han fatg campagnas da sblundregiada en Frantscha ed en l’Engalterra n’han laschà enavos naginas perditgas davart lur maletg da sasez. Entras la percepziun e tradiziun continentala han ils Vikings giudì in’attenziun che surpassa per lunschor la muntada ch’els han gì entaifer l’istorgia da la Scandinavia.

Tar ils Vikings da la litteratura da las sagas sa tracti d’ina fasa da vita d’intgins aristocrats, ils quals èn silsuenter returnads en lur vita purila usitada. Egill Skallagrimsson per exempel ha terminà sia vita sco pur en l’Islanda.

Tar ils ulteriurs Vikings sa tracti d’ina gruppa sociala ch’era extrada da la societad scandinava. Quels vegnivan be pli resguardads sco inimis dals gronds e regents, uschia ch’els han be giugà entaifer l’istorgia scandinava ina rolla a l’ur (numnadamain sco inimis). Tut en tut intermedieschan las funtaunas in maletg ordvart divergent dals Vikings.

En documents dal retg Ethelwulf da Wessex, che dispenseschan tschertas claustras da pajar taglias, vegn il retg liberà da si’obligaziun da proteger quellas cunter ils inimis nunditg crudaivels e barbars. L’entir Reginavel dals Francs dal vest e da l’ost sco er las funtaunas anglosaxonas coincidan independentamain in da l’auter en la constataziun ch’ils attatgaders eran segnads d’in grond regl d’assassinar e da destruir. Er las paucas funtaunas arabas or da la Spagna intermedieschan il medem maletg. Entant che las funtaunas pli pitschnas, hagiograficas, accentueschan surtut quests acts da vandalissem, cumpara en descripziuns pli grondas savens l’engurdientscha sco ulteriur segn caracteristic dals Vikings.

Las funtaunas franconas discurran d’immens butins ch’ils Vikings hajan fatg sin lur champagnas da sblundregiada. Ils chats da stgazis relativamain modests che derivan da la Scandinavia na correspundan però betg a quai. La midada successiva a champs d’envernada en il Reginavel dals Francs ed en l’Engalterra dattan perditga d’ina gruppa sociala che sa distatga dal territori d’origin e che n’ha betg pli pudì vegnir integrada en las structuras socialas centralisticas da la Scandinavia ch’eran londervi da sa sviluppar. Ils immens stgazis n’èn pia betg vegnids manads enavos en la patria. Tar ils Vikings che vegnan numnads en las funtaunas franconas sa tracti en quest senn d’in auter tip d’uman che quel che vegn per exempel represchentà tras Egill Skallagrimsson u che vegn glorifitgà sin ils craps da runas.

Oriundamain sa tractavi tar ils retgs dals Vikings da retgs da la mar che na possedevan nagina terra. Igl eran quai cumandants da campagnas da rapina che derivavan da las famiglias roialas. Els duain schizunt avair envernà sin lur bastiments. Carl il Chalv ha empruvà a partir da l’onn 860 da tegnair en frain las gruppas d’umens dal nord che giravan enturn en il territori da la Seine cun agid da pajaments da tribut, empermischuns da fidaivladad e battaisems – però senza success. El n’ha betg tratg en consideraziun che tant il cristianissem sco er il feudalissem ed il ‹sistem francon› en general eran per ils Vikings senza nagina muntada. Er ses successur Carl il Gross ha anc pajà l’onn 886 a lur cumandant ("rex") Sigfrid in aut daner da liberaziun per che quel interrumpia l’assedi da Paris. Sigfrid ha acceptà ils daners ed è vairamain partì; ma ina part da sias truppas è sa sentida engianada ed ha cuntinuà cun l’assedi. En il decurs da quel han dus ulteriurs "reges" pers lur vita. Tuttina ha la bloccada cuntinuà, quai che lascha supponer ch’igl eran anc auters "reges" sin il lieu. Quest exempel mussa ch’igl operavan adina be pitschnas gruppas ina sper l’autra e ch’i deva sin il pli in commando suprem per singulas acziuns communablas. L’autoritad dal cumandant era be garantida tras ses success a chaschun da las campagnas da spogliada, schebain ch’el derivava adina da la classa sociala aristocratica. Tar la suletta autoritad che vegniva renconuschida incontestadamain dal singul guerrier sa tractavi probablamain dal manader dal bastiment.

La dinamica da las singulas expediziuns da rapina dals Vikings è bainspert sa midada – almain per part – en campagnas militaras regularas cun intents politics. Quai differenziescha ils Vikings dals pirats slavs (Vends) dal 12avel tschientaner. La differenza s’exprima en las funtaunas, en las qualas ils slavs pajauns vegnan adina numnads ‹barbars›, entant che quai n’è betg adina il cas tar ils Scandinavs pajauns: quels vegnan savens numnads "dani", "normanni" u "suenes". La finamira politica da schlargiar il domini è però sa fatga valair be plaunsieu. Il regl da far preda da vart dals guerriers e las finamiras politicas da vart da lur manaders èn sa manifestads sur lung temp parallelamain. Perquai èsi er fitg problematic da vulair attribuir ina campagna militara ad ina da las categorias ‹campagna da Vikings› u ‹campagna da conquista›. En la litteratura s’exprima quest svilup en quai ch’ils retgs regents na vegnan mai numnads ‹Vikings› en las sagas da retgs. En connex cun Harald I vegn rapportà da ses nevs Gullharald ch’el saja – damai ch’i n’al era betg reussì da vegnir retg – daventà ‹Viking›.

Empruvond da descriver las activitads dals Vikings sto vegnir tratg en consideraziun ch’i na dat nagina cunfinaziun precisa tranter las differentas furmas da campagnas menziunadas. Tar l’attatga sin claustras scotas a l’entschatta dal temp dals Vikings e tar las campagnas regularas en l’Engalterra, tar las qualas ins sto plitgunsch discurrer d’ina invasiun, sa tracti da cumbats che sa differenzieschan a moda fundamentala. La transiziun d’ina varianta a l’autra è però ordvart fluctuanta. Da vulair attribuir ina da questas interpresas als Vikings, l’autra percunter als ‹umens dal nord› po uschia manar ad ina separaziun arbitrara da fatgs che tutgan istoricamain ensemen. Quai ch’ha cumenzà sco assagl da Vikings po numnadamain sa transfurmar pli tard sut novs cumandants en ina veritabla invasiun u en ina champagna militara cun sblundregiadas sco fenomen secundar. Benjamin Scheller differenziescha trais fasas: L’emprima fasa cumenza per el cun l’assagl sin la claustra Lindisfarne l’onn 793. Las expediziuns da sblundregiada eran limitadas als mais da stad ed ils Vikings èn silsuenter returnads en lur patria. La segunda fasa cumenza l’onn 843. Dapi lura n’èn ils Vikings betg pli returnads en lur patria, mabain han passentà l’enviern al lieu. Las gruppas èn s’unidas a furmaziuns pli grondas e n’èn betg pli arrivadas be nà da la mar, mabain er per via terrestra; en pli èn ellas sa rendidas dals flums siadora. La fasa finala cumenza il 876, cura ch’ha gì lieu en l’Engalterra ina veritabla immigraziun da Vikings; suenter la conquista da territoris èn quels vegnids repartids sin la suita.

Ultra da quai sto vegnir differenzià tranter attatgas punctualas ed expediziuns da rapina regularas e pli grondas. In exempel tipic è cuntegnì en la Vita da Carl il Grond dad Einhard: «Sco ultima guerra ha gì lieu quella cunter ils umens dal nord ch’han num Danais. Quels han l’emprim pratitgà pirataria ed han alura devastà cun ina flotta pli gronda las costas da la Gallia e da la Germania. Lur retg Gudfred sa fascheva da grond cun la speranza invana da pudair surpigliar il domini sur l’entira Germania.» Qua vegn differenzià cun agid dal spazi da temp ‹l’emprim› – ‹alura› tranter assagls da rapina e las conquistas territorialas tras il retg, las qualas han gì lieu pli tard.

Dals chats da deposits d’argient na sa lascha betg deducir precisamain, tge parts che derivan da rapina e tgeninas da commerzi ordinari (cumbain che las funtaunas differenzieschan en lur terminologia cleramain tranter questas duas activitads). En il cas da Björn, il figl da Harald Hårfagres, retg da Vestfold, vegn per exempel ditg explicitamain ch’el faschevi darar guerra, mabain haja trategnì da Tønsberg colliaziuns da commerzi a Vik (en la vischinanza), vers ils pajais en il nord, en il Danemarc ed en la Saxonia e ch’el haja perquai survegnì il surnum ‹navigatur› u ‹commerziant›. Qua vegn pia differenzià cleramain tranter viadis da viking e viadis da commerzi.

Las vias commerzialas menziunadas en las funtaunas èn effectivamain gia vegnidas duvradas dal temp dals Vikings. Regis Boyer descriva quels sco navigaturs da commerzi guerrescs che sa decidevan tut tenor situaziun da sblundregiar enstagl da negoziar. Fatg commerzi vegniva cun las pli differentas raubas: victualias (charn setgentada, pesch setgentà), ponn, pels, laina, ivur, cliniez, armas e surtut sclavs. Sclavs, vul dir servs, furmavan in impurtant element entaifer la structura sociala dal territori nordic.

Las inscripziuns sin ils craps da runas lubeschan be da trair conclusiuns limitadas areguard la relaziun tranter viadis da rapina e da commerzi. Damai ch’ils craps da runas da la fin dal temp dals Vikings èn en emprima lingia craps da commemoraziun, sa refereschan els surtut a persunas mortas. Il commerziant ch’era vegnì a savair quant ritga ch’ina claustra saja, pudeva returnar pli tard tar quella sco participant d’ina campagna da sblundregiada. Ed il rubadur pudeva metter en vendita la rauba engulada, per exempel sclavs, sin in martgà. 

In cumportament che po valair sco tipic per quel temp vegn descrit en l’istorgia dad Olav il Sontg. Þórir hundur, Karli e ses frar Gunsteinn van a Bjarmaland sin viadi da viking: «Arrivads a Bjarmaland èn els ids a riva sper ina plazza commerziala. Quels ch’avevan avunda daners han cumprà sin il martgà rauba en abundanza. (...) Suenter ch’il martgà è stà serrà, èn els navigads dal flum Dwina giuadora e la pasch cun la populaziun da questa regiun è vegnida declerada sco terminada. Arrivads sin la mar èn las duas rotschas armadas sa cussegliadas e Þórir ha dumandà, schebain ils umens hajan veglia d’ir a terra per far butin. (...) Tuts han declerà da vulair far la campagna, sch’ins possia sperar da far bun butin.»

Per l’autur Snorri e ses lecturs sa chapivi pia da sasez – almain per il temp dad Olav il Sontg – ch’i vegniva fatg commerzi e rapinà sin il medem viadi. I vegn schizunt signalisà in ritual ch’inditgescha la midada d’ina furma a l’autra, numnadamain la ‹desditga› da la pasch. Ultra da quai dat en egl ch’expediziuns da sblundregiada avevan be lieu, sch’ins pudeva far quint cun buna preda; quai conferman er autras funtaunas.

In pau auter sa preschenta la situaziun en il cas dals Vikings ch’han invadì en il 9avel tschientaner il Reginavel dals Francs e l’Engalterra. Ils umens ch’han vivì plirs onns en champs e ch’èn girads sblundregiond per il pajais enturn, n’eran betg purs ed els n’avevan er nagina experientscha sin il champ dal commerzi. Qua sa tractavi d’ina gruppa sociala dal tuttafatg differenta cun atgnas leschas ed atgnas normas da cumportament. 

En las funtaunas franconas ed anglosaxonas vegn la dumonda quant bain ch’ils Vikings observavan ils contracts ch’els faschevan cun autras partidas valitada a moda differenta. Da princip eran tals contracts liads a las persunas ch’als segnavan e na valevan betg exnum per ulteriurs circuls da persunas. Schebain las partidas contrahentas sa tegnevan vi dal contract, dependeva dal caracter e da la tenuta da las singulas persunas. Ma er tgi che tegneva in contract, na fascheva quai betg exnum per motivs etics. Sch’igl èn adina puspè vegnids pajads tributs a Vikings per impedir ch’els fetschian ulteriuras attatgas, ston ins bain avair fatg l’experientscha ch’i sa laschavan evitar tras quai attatgas. 

Auters exempels mussan che las cunvegnas n’èn betg adina vegnidas tegnidas. Cura ch’ils Vikings èn vegnids assediads ad Angers dal retg Carl il Chalv ed eran seriusamain en privel da perder lur bastiments, han els offert daners da liberaziun ed empermess da sa retrair. «Manà d’engurdientscha ha il retg acceptà ils daners, ha schlià la bloccada e dà liber a l’inimi la via. Quels èn ids sin lur bastiments ed èn returnads en la Loire. Ma els n’han tuttavia betg bandunà ses reginavel, sco quai ch’els avevan empermess, mabain èn restads en lezza regiun ed han commess chaussas anc bler pli nauschas ed inumanas che avant.»

En las funtauna anglosaxonas predomineschan las descripziuns da rupturas dals contracts. Suenter lung cumbat è vegnì fatg l’onn 876 in contract, en il qual ils Vikings han empermess tras engirament da bandunar Northumberland. Els han prestà l’engirament tant tenor moda dals pajauns sin il sontg bratschlet sco er a moda cristiana sin las reliquias. Ma l’engirament n’è betg vegnì tegnì. Anc il medem onn è Halfdan sa stabilì a Northumberland en tala moda ch’el ha pudì reparter il reginavel sin sia glieud.

La fin da las expediziuns da sblundregiada na coincida betg cun la fin da l’epoca ch’ins numna per ordinari ‹il temp dals Vikings› (Battaglia da Hastings l’onn 1066). Las invasiuns da rapina privatas eran numnadamain gia idas a fin pli baud. La dataziun posteriura è d’attribuir al fatg ch’ins includa las campagnas da sblundregiada dals retgs norvegiais ch’han gì lieu en rom da lur guerras. Talas sa laschan schizunt cumprovar fin en il temp da Magnus Berrføtt (1073–1103), il qual è perquai er gia vegnì numnà il davos retg dals Vikings. Questas sblundregiadas, sco fenomen secundar da campagnas da guerra, furmavan però la moda da ‹pajar› ils guerriers sco ch’ella era usitada en tut l’Europa; ellas n’èn pia nagut che fiss d’attribuir specificamain als Vikings.

Las domiciliaziuns ed attribuziuns da terren che vegnan descrittas per l’epoca che suonda n’han tuttavia betg manà ad ina fin da las campagnas da rapina. Las bandas d’assassins n’èn betg sa transfurmadas en purs paschaivels e babs da famiglia. Las funtaunas rapportan er per quel temp da cumbats sanguinus. Pli probabla è ina spussada generala dals Vikings involvids ed in’inveteraziun dals participants. Il temp d’entrada en ina suita vegn fixà cun 18 onns; cun 50 onns gieva la vita da guerrier a fin. Tenor las funtaunas eran las medemas gruppas en viadi durant blers onns. Cun il temp n’eri betg pli pussaivel da remplazzar or da l’atgna patria las sperditas ch’avevan lieu durant ils cumbats. Là aveva il rinforzament da la pussanza roiala numnadamain gì per consequenza che las sblundregiadas ed ils incendis vegnivan giuditgads a moda adina pli negativa. Ma er en ils territoris ch’eran pertutgads da las expediziuns da rapina è la defensiun sa megliurada cun il temp, uschia che talas campagnas daventavan in risico pli e pli incalculabel. Da quai resulta che la vieuta tar in cumportament ‹civilisà› è per l’ina d’attribuir a la midada da generaziun biologica e per l’autra a las dunnas che sa recrutavan gea praticamain be da la populaziun avant lieu e ch’han dà vinavant lur cultura a la proxima generaziun, entant che las bandas da Vikings sblundregiantas n’avevan nagina atgna cultura ch’els avessan pudì tradir.

En l’Engalterra ha la fin da las sblundregiadas inizià cun las emprimas colonias en il Northumberland l’onn 876 ed è stada terminada vers il 918. Ils participants a las acziuns dals Vikings eran guerriers, betg purs; la vita sedentara è stada la consequenza da la violenza precedenta e betg la finamira da quella. En in proxim pass èn gruppas da Vikings sa domiciliadas ils onns 877 ed 880 en las regiuns Mercia ed Anglia da l’Ost, e quai sut il cumond da Guthrum. Æthelweard scriva che tut ils abitants da quest pajais sajan vegnids manads "sub iugo imperii sui" (sut il giuf da sia pussanza). Er qua ha pia la violenza anc giugà ina rolla. Ina part da ses contingent è sa rendì il 880 en Frantscha ed ha fatg là ulteriuras expediziuns da sblundregiada. L’onn 893 èn els però returnads cun 250 bastiments en l’Engalterra. Il 897 è il contingent danovamain sa dividì suenter grevs cumbats; ina part è sa rendida tar ils Danais a Northumbria ed en l’Anglia da l’Ost, l’autra puspè en Frantscha. Plaunsieu è la suita raffanta dals Vikings sa schliada. Quai sa lascha attribuir d’ina vart a la defensiun creschenta da vart da l’aristocrazia englaisa, da l’autra vart a la spussada da las resursas da cumbat dals Normans. L’onn 875 als aveva Alfred victorisà sper Ashdown. Il 877 avevan ils Vikings pers tar in stemprà 120 bastiment. Sinaquai als ha Alfred persequità sin terra, uschia ch’els èn la finala sa domiciliads a Mercia. Il process d’integraziun vegn stimà sin radund 100 onns, ha pia cumpiglià almain trais generaziuns. Suenter che Alfred ha victorisà Guthrum l’onn 878, è vegnida fatga ina cunvegna. Silsuenter ha Alfred laschà eriger plazzas fortifitgadas ed ha tschentà si ina flotta da guerra. A chaschun da las attatgas da Vikings ch’èn suandadas èn omaduas mesiras sa mussadas sco vaira effizientas.

L’onn 897 è quella part dals Danais che n’aveva nagins daners puspè returnada cun ses bastiments en Frantscha. Apparentamain als eri be pussaivel da sa domiciliar tar lur stirpa cunter pajament.

Il 896 èn tschintg bastiments normans arrivads en la Seine. Igl èn suandads ulteriurs bastiments e quels èn navigads en l’Oise, nua che la squadra è sa domiciliada a Choisy. In onn suenter han els fatg ina campagna da rapina fin a la Maas. Per tema da l’armada roiala ch’è cumparida, èn els sa retratgs a la Seine, nua ch’els han commess ulteriuras rapinas. Lur manader Hundeus è sa laschà battegiar l’onn 897 e n’è silsuenter betg pli preschent en las funtaunas. Enstagl dad el cumpara Rollo. Quel ha subì silsuenter pliras grevas sconfittas cunter la defensiun francona ch’è vegnida pli ferma sut cont Robert e duca Richard. En las funtaunas vegn adina puspè rendì attent al connex tranter questas sperditas, las qualas Rollo n’è betg pli vegnì da cumpensar, e la prontadad da convertir al cristianissem. A Rollo ed a sia suita è la finala vegnì attribuì in territori limità sco domicil "pro tutela regni" (sut la protecziun dal retg). Ils emprims decennis han anc gì lieu vinavant campagnas da sblundregiada; il 924 è vegnì surdà als Vikings ulteriur territori, tranter auter Bayeux. Vers l’onn 1000 para alura il process d’integraziun dals Vikings d’esser stà terminà.

Per ils Vikings da las sagas èn ils tips da bastiments pli u main enconuschents. Tar ils bastiments da guerra sa tractavi per ordinari da bastiments lungs da differenta grondezza. Ch’ils Vikings manavan cun sai chavals sin quests bastiments è pauc probabel; plitgunsch han els mintgamai requirì chavals al lieu da la sbartgada.

Tar las invasiuns da Vikings en il Reginavel dals Francs na vegn il dumber dals guerriers menziunà en nagina funtauna; i vegn be ditg ch’i sa tractavi da ‹grondas massas›. Ils pli pitschens bastiments èn concepids per 13 rembladers; in’equipa consistiva probablamain en media da 25–50 umens. Questa cifra sa lascha multiplitgar cun las paucas indicaziuns dal dumber da bastiments. Qua intgins exempels: En las ‹Annalas dal Reginavel› vegnan menziunads 13 bastiments ch’hajan sblundregià la costa da la Flandra, quai che correspundess a ca. 350 fin 650 umens. Las ‹Miracula S. Filiberti› menziuneschan il 843 in’attatga sin Nantes cun 67 bastiments, quai che correspunda ad ina truppa da ca. 1700 fin 3400 umens. In’ulteriura funtauna descriva ina flotta da 120 bastiments ch’è navigada il 845 en la Seine ed è avanzada fin a Paris. Quai fissan alura stads 3000 fin 6000 umens.

Davart l’equipament e l’armaziun dals bastiments da guerra dals retgs èn ins infurmà relativamain bain. Ins po supponer ch’era ils Vikings eran equipads a moda sumeglianta. 

Er or da las funtaunas franconas ed anglosaxonas sa laschan gudagnar intginas paucas indicaziuns davart l’armaziun. Las armas principalas eran segiramain segir, lantscha, artg e frizza. La funtauna anglosaxona ‹Vita Oswaldi› dal 10avel tschientaner menziunescha er "phaterae toxicatae" (tajas da frizzas) e "mucrones" (pizs gizs).

En las sagas vegn savens discurrì d’in spretsch da la mort eroic. Las funtaunas continentalas ed anglosaxonas èn qua bain pli realisticas: tar tutta valurusadad che vegn attribuida als Vikings, vegn tuttavia er accentuada lur veglia da surviver. Uschia vegniva adina analisà tge risico che saja collià cun in’attatga ed adattada correspundentamain la moda d’agir. Ultra da quai faschevan ils Vikings attenziun da betg s’allontanar memia lunsch da lur bastiments, per tegnair liber questa pussaivladad da retratga. 

Las numerusas emprovas da far pajar tribut ch’èn documentadas en il Reginavel dals Francs mussan en pli che la preda e betg la veglia da cumbatter stevan en il center. Ins batteva sche quai era necessari, ma evitava uschiglio il cumbat e pajava magari era sez daners da liberaziun per pudair evitar in cumbat senza speranza.

In element central dal success dals Vikings furmava lur spertadad e l’effect da surpraisa ch’era collià cun quella. Quai na vegniva betg be cuntanschì tras lur svelts bastiments, mabain tenor intginas funtaunas er tras quai ch’els avanzavan, apaina sbartgads, a chaval.

Surtut en funtaunas anglosaxonas vegnan las prestaziuns dals Vikings sin il sectur da la navigaziun accentuadas spezialmain. En cas da bun’aura pudev’ins observar in bastiment da Vikings sin ina distanza da ca. 18 miglias marinas. Sch’il vent era favuraivel, duvravan ils Vikings ca. in’ura per percurrer questa distanza. Be tant temp steva pia a disposiziun per organisar la defensiun. Da quai ves’ins bain che l’effect da surpraisa era da muntada centrala per il success dals Vikings.

I pudeva capitar ch’ils Vikings bandunavan lur bastiments e faschevan campagnas pli grondas sin la terra. Quai è cumprovà tant en Frantscha (p.ex. a Poitiers) sco er en l’Engalterra. Co ch’ils Vikings sa furmavan per il cumbat sin la terra n’è betg enconuschent. Per ordinari sa tractavi d’assagls da surpraisa che na dumandavan betg suenter in ‹urden da battaglia› explicit. Furmaziuns da cumbat èn be enconuschentas da guerras che vegnivan manadas d’in retg. En cas da sblundregiadas che vegnivan lantschadas davent d’in champ d’enviern fix èsi tuttavia vegnì tar acziuns da cumbat pli vastas e quellas èn er idas a fin differentamain. Damai ch’i na sa tractava tar ils Vikings betg da guerriers professiunals, n’èsi betg da quintar ch’i vegniva applitgà da lur vart tacticas spezialas.

Sco tratg caracteristic tar in assagl vala la "brenna", la moda d’arder giu ina chasa en la quala sa chattavan ils abitants, uschia che quels vegnivan tuts per la vita. Il pli cler resorta quai dal rapport davart l’expediziun da Vikings dad Egill Skallagrimsson en il Kurland: 

Egill e sia glieud eran vegnids tschiffads, ma la notg als reusseschi da sa liberar. Els svidan la chombra dal stgazi dal patrun-chasa e sa rendan sin lur bastiments. Alura cuntinuescha il raquint: «Qua è Egill sa fermà ed ha ditg: ‹Quest’expediziun va fitg mal e n’è insumma betg tenor la moda dals Vikings. Nus avain engulà al pur ses possess senza ch’el sa quai. Lain ir enavos tar il bain a far palais tge ch’è capità.›» Ils cumpogns refusan da far quai. Sinaquai returna el persul, va en cuschina, prenda da là in stganatsch che brischa, va en la halla da seser e stauscha quel tras il tetg, uschia che quel tschiffa fieu. Tut ils abitants brischan en chasa u vegnan sturnids dad el cura ch’els sortan da quella. Pir lura va el cuntent enavos sin ses bastiment.

Schebain quest ‹cumportament da Viking› furmava vairamain ina sort codex d’onur na sa lascha betg dir cun segirezza. Il cumportament dals cumpogns furnescha plitost arguments cuntraris. La "brenna" n’è però betg mo vegnida applitgada dals Vikings, mabain cumpara er en autras confruntaziuns ed è er vegnida exequida dal retg sez, uschia per exempel da Harald Hårfagre.

En il cas ch’ils Vikings perdevan la battaglia, vegn rapportà repetidamain ch’els empruvavan da mitschar da la persecuziun serrada cun sa sparpagliar en guauds vischins ed empruvar da sa far via sulet vers ils bastiments. 

Ils Vikings n’eran però betg mo versads en il cumbat sin il champ da battaglia. Repetidamain han els cumprovà ch’els eran er buns da sviluppar ed applitgar maschinas d’assedi, uschia per exempel davant Paris l’onn 885.

Ultra da quai dat en egl ch’i vegn savens discurrì a la fin dal cumbat d’in immens butin da vart dals victurs. Quai munta che la truppa cumbattanta stueva manar cun sai prest si’entira facultad. Per las truppas franconas vegn quai confermà en la suandanta descripziun d’ina battaglia sper Andernach ch’è ida a fin cun la terrada da l’imperatur: «Blers però ch’avessan pudì mitschar, èn vegnids impedids tras ils chavals da sauma da l’imperatur e dals auters ch’eran cun el, ma er dals cromers e vendiders d’armas che suandavan l’imperatur e si’armada e ch’han bloccà sin la stretga via tutta pussaivladad da fugir.»

Davart las ideas religiusas dals Vikings na san ins praticamain nagut. En la saga dad Örvar-Odd, ch’è vegnida scritta posteriuramain, vegn raquintà che Örvar-Odd saja arrivà sin ses viadi en Frantscha sper ina gronda chasa da crap ora ch’era construida a moda in pau speziala. Els hajan vis ad entrar là glieud ed a sortir quella puspè suenter in temp. Els hajan dumandà insatgi e sajan vegnids a savair ch’il pajais sa clomia Aquitania e ch’i sa tractia tar l’edifizi d’ina baselgia. Sin la cuntradumonda, schebain els sajan pajauns, saja suandà il sequent dialog: «‹Nus na savain insumma nagut d’in’autra cretta, nus crajain però en nossa pussanza e forza e na crajain betg en Odin; ma tge cretta avais vus?› L’indigen haja respundì: ‹Nus crajain en quel ch’ha stgaffì il tschiel e la terra, la mar, il sulegl e la glina.› Odd ha respundì: ‹Quel sto esser grond ch’ha construì tut quai, tant crai jau da vesair en.›»

Qua ha il poet segiramain creà il dialog a basa d’enconuschientschas dal pensar dals Vikings. Da l’autra vart vegn adina puspè rapportà ch’ins haja consultà avant ina campagna intscherta l’orachel dal destin; en il cas da l’assagl sin Grobiņas è quai succedì cun l’intent explicit da vegnir a savair tge Dieu ch’als vegnia a sustegnair. L’isanza da dumandar l’orachel, ch’è documentada repetidamain, e da sa suttametter a sia sentenzia lascha tuttina supponer ch’ins carteva per gronda part en l’existenza da dieus. Ma auters rituals cun caracter religius n’èn betg cumprovads, uschia ch’ins na vegn strusch a pudair dir ch’ils Vikings exercitavan ina religiun per propi. Er or da funtaunas franconas ed anglosaxonas pon ins be concluder a moda indirecta ch’ina mort onuraivla sin il champ da battaglia era colliada en la schientscha dals Vikings cun l’entrada en il Valhalla (en la mitologia nordica: il paradis dals guerriers valurus). E quest’idea è be sa furmada entaifer la casta dals guerriers che stevan datiers dal retg. 

Ils Vikings vegnivan sepulids a moda birituala tant en fossas a cremaziun sco er en furma d’enterrament. Schebain quai succediva a moda parallela u in suenter l’auter n’è betg enconuschent.

En ils pajais respectivs ha la cristianisaziun mintgamai gì per consequenza che la pussanza centrala (che sa manifestava en il retg) è vegnida rinforzada. Entant ch’il singul sa sentiva fin qua be obligà envers sia stirpa, è plaunsieu sa fatga valair ina responsabladad envers l’entir intschess da pussanza dal retg. Questa nova conscienza è sa manifestada en la constituziun dal "leidang" ed ha lubì d’installar ina defensiun surregiunala. Dal temp da Harald Hårfagre n’era ina defensiun effectiva da la costa anc betg stada pussaivla; perquai aveva el mintgamai stuì ir cun sia flotta al punct da partenza dals viadis da rapina, las Inslas Orcadas, per pudair cumbatter ils pirats al lieu. Cun agid dal "leidang" èsi stà pussaivel d’organisar ina defensiun cuminaivla da l’entira costa. Talas mesiras da defensiun èn vegnidas endrizzadas en l’entir intschess d’acziun dals Vikings, pia er en l’Engalterra ed en l’Imperi dals Francs, e quai mintgamai a moda differenta. Tras quai èn las schanzas d’avair success sa sminuidas decisivamain da vart dals attatgaders, uschia ch’ils assagls èn tschessads cuntinuadamain.






</doc>
<doc id="12171" url="https://rm.wikipedia.org/wiki?curid=12171" title="Dante Alighieri">
Dante Alighieri

Dante Alighieri (talian [ˈdante aliˈɡi̯ɛːri]; * matg u zercladur 1265 a Firenza; † 14 da settember 1321 a Ravenna) è stà in poet e filosof da lingua taliana. Cun la ‹Divina Commedia› ha el surmuntà il latin che dominava fin là ed ha introducì il talian sco lingua litterara. Dante è in dals pli enconuschents poets dal talian e dal temp medieval europeic insumma.

En las funtaunas contemporanas è la biografia da Dante documentada be marginalmain. Ella sa lascha perquai be eruir a moda approximativa cun agid da decleraziuns u allusiuns litteraras cuntegnidas en sias ovras.

Dante è naschì a Firenza. La "Casa di Dante" che vegn visitada oz da turists è bain vegnida erigida pli u main al lieu da la chasa paterna d’antruras; i sa tracta però d’ina construcziun da pli tard che n’ha conservà naginas parts da l’edifizi oriund. La data da naschientscha da Dante n’è betg enconuschenta cun tutta segirezza. Tenor si’atgna indicaziun en la ‹Commedia› aveva el dal temp da ses viadi fictiv en l’auter mund – l’emna sontga da l’onn 1300 – ca. 35 onns ed era naschì en l’ensaina dals schumelins. Da quai sa laschass eruir ina data da naschientscha tranter ils 14 da matg ed ils 13 da zercladur 1265. En pliras impurtantas copias da la ‹Commedia› vegn però inditgà il 1260 sco onn da naschientscha. Sco cumprovada vala percunter la data da ses batten, la sonda sontga (26 da mars) da l’onn 1266. Quai pleda plitost encunter l’onn 1260 e lascha cumparair pli realistic l’onn 1265. Tant Filippo Villani sco er il figl da Dante Jacopo Alighieri inditgescha ch’el saja vegnì battegià sin il num ‹Durante›, il qual saja vegnì reducì en la pronunzia a ‹Dante›. Il num da famiglia Alighieri, ch’è documentà en las pli differentas furmas scrittas, deriva da ses bab Alighiero II e dal tat Alighiero I ed è er vegnì surpiglià dals figls da Dante.

Sia famiglia fascheva part da la noblezza citadina che s’orientava politicamain als Guelfs. L’appartegnientscha a l’aristocrazia para da derivar da l’antenat Cacciaguida (* 1091), l’urat da Dante da la vart dal bab, e da la participaziun da quel a la segunda cruschada. En la ‹Commedia› frunta Dante en il paradis sin ses antenat Cacciaguida. Il bab da Dante, Alighiero II, era tranter auter activ sco emprestader da daners. En l’emprima letg è el stà maridà cun Bella, la mamma da Dante, e suenter la mort prematura da quella (tranter il 1270 ed il 1273) cun Lapa di Chiarissimo Cialuffi; el è mort il 1281/1282. Da ses geniturs e da sia madrigna na fa Dante nagina menziun en si’ovra; il medem vala per sia dunna Gemma di Manetto Donati (contract da dota 1270, maridaglia ca. 1285) e per ses quatter uffants ch’èn sortids da questa relaziun: ils figls Pietro, Giovanni e Jacopo – numnads tenor ils trais apostels preferids da Jesus – e la figlia Antonia.

Be documentada en furma litterara è sia relaziun tar Beatrica ch’el ha scuntrà l’emprima giada en la vegliadetgna da nov onns e la quala dueva influenzar sia vita sur sia mort prematura (1290) ora. Il velar a moda artistica l’identitad da l’amanta tutga dapi ils trubadurs provenzals tar las strategias usitadas da la poesia d’amur medievala. Dante sez illustrescha questa tecnica a moda impressiunanta en la ‹Vita Nova› en furma dal raquint tenor il qual el haja anc elegì in’ulteriura dama per l’aduraziun presumtiva, e quai cun l’intent da manar en er il public. L’identitad da Beatrice è contestada. Dapi Boccaccio han ins savens manegià da pudair identifitgar ella sco Bice Portinari, ina figlia dal ritg commerziant Folco Portinari; da l’autra vart vegn discutà fin oz, schebain i sa tractia insumma d’ina persuna istorica ubain d’ina ficziun litterara da Dante.

En tge moda ed en tge lieus da scolaziun che Dante ha acquistà sia furmaziun extraordinariamain vasta e docta n’è betg enconuschent cun tutta segirezza. Or da sias poesias e la ‹Vita Nova› resulta ch’el è sa mess gia baud en contact litterar cun poets da la lingua populara sco Guido Cavalcanti e Cino da Pistoia ch’eran da lur vart ordvart erudits. En l’enfiern da la ‹Commedia› preschenta el Brunetto Latini sco ina sort magister, quai ch’ha manà en la perscrutaziun a numerusas speculaziuns. In minz da vardad po esser cuntegnì en quai, damai che Dante aveva apparentamain enconuschientscha da sias ovras e da sias stentas da popularisar la savida latina en las linguas dal pievel.

En il ‹Convivio› menziunescha Dante ch’el haja frequentà in tschert temp «le scuole de li religiosi, e le disputazioni de li filosofanti», pia las scolas dals muntgs e las disputaziuns dals filosofs. Cun quai pudess esser manegià in "studium generale" ad in dals lieus da furmaziun dals dominicans e franciscans a Firenza, tar ils quals docivan da ses temp impurtants magisters sco Remigius Girolami e Petrus Johannis Olivi. Ils commentaturs da Dante han ultra da quai speculà davart segiurns da studi a las universitads da Bologna e (dapi Boccaccio) Paris; quai è tuttavia pussaivel, ma na sa lascha betg cumprovar a basa da documents istorics. Che Dante haja frequentà in’universitad para fitg probabel sch’ins pensa be a la furma ed al stil da sias ovras latinas ed er dal ‹Convivio›, e quai cumbain ch’ins al po attribuir abilitads autodidacticas extraordinarias.

La vita da Dante è stada segnada da las dispitas politicas da ses temp. El è sez sa participà al cumbat da la defensiun burgaisa dals Guelfs en la Battaglia da Campaldino (1289–1290). En quella han ils Guelfs da Firenza chaschunà ina greva sconfitta als Ghibellins ch’eran vegnids a la pussanza ils onns precedents ad Arezza e Pisa. Sia participaziun per propi als conflicts politics da sia citad nativa è però pir documentada in pèr onns pli tard. Il 1295 s’inscriva Dante en la mastergnanza dals apotechers e medis e stgaffescha uschia ina premissa formala per pudair surpigliar in uffizi politic. Dal prim da november 1295 fin ils 30 d’avrigl 1296 è el commember en il cussegl dal Capitano del Popolo (ina sort cussegl dal ‹burgamester›), dal matg fin il settember 1296 è el commember en il Cussegl dals tschient, il 1297 commember en in ulteriur cussegl che na sa lascha betg eruir precisamain. Il matg 1300 è Dante en missiun diplomatica a San Gimignano e dals 15 da zercladur fin ils 15 d’avust 1300 è el en funcziun sco in da sis commembers dal Priorat, il pli aut gremi da la citad. Dal prim d’avrigl fin ils 30 da settember 1301 è el puspè commember dal Cussegl dals tschient e l’october/november 1301 sa chatta el probablamain a Roma sco commember d’ina delegaziun che maina tractativas cun papa Bonifatius VIII.
Da quel temp era l’Italia en dischuniun pervi dals cumbats violents tranter ils Ghibellins ed ils Guelfs. Explitgà a moda simplifitgada represchentavan ils emprims ils interess da l’imperatur ed ils auters quels dal papa. Ils Guelfs eran ultra da quai dividids en ina fracziun ‹alva› (che vegniva manada a Firenza dals Cerchi; ella s’engaschava per l’autonomia da la citad envers il papa) ed ina ‹naira› (che vegniva manada a Firenza dals Donati). Dal temp che Dante ha occupà ses uffizis han ils eveniments a Firenza prendì in svilup ordvart turbulent; entaifer la structura da partidas ch’era gia avant vaira cumplexa han gì lieu da quel temp spustaments ed ulteriuras separaziuns.

La visita dal legat papal Matteo d’Acquasparta ha manà la stad 1300 a tumults. Dante e ses cunregents en il Priorat han sinaquai bandischà – cunter la voluntad explicita dal legat – betg mo represchentants dals ‹alvs› (tranter auter l’ami da Dante Guido Cavalcanti), mabain er dals ‹nairs› (tranter auter il manader da quels, Corso Donati). Sinaquai è la citad da Firenza vegnida excommunitgada ed il papa ha clamà en l’Italia Charles da Valois sco ‹pacifitgader› per restituir cun agid dals ‹nairs› la suveranitad papala a Firenza ed integrar la Toscana en il stadi papal. Il prim da november 1301 è Charles entrà a Firenza. Ils ‹nairs› ch’èn penetrads cun el han prendì vendetga vi da lur inimis en la citad; tranter auter duai er la chasa da Dante esser vegnida destruida.

Ils 27 da schaner 1302 è Dante vegnì sentenzià en absenza tar in chasti pecuniar e tar l’exclusiun da tut ils uffizis publics. Damai ch’el è sa trategnì en il lontan e n’ha betg pajà la multa, è ses possess en la citad vegnì confiscà. Il mars 1302 è Dante vegnì sentenzià ensemen cun 14 ulteriurs ‹alvs› a la mort sin il stgandler per il cas ch’el returnass en la citad u vegniss arrestà utrò. Sia dunna n’al è betg suandada en l’exil, entant ch’ils figls han stuì bandunar la citad en la vegliadetgna da 13 onns. 

Per ils onns da ses exil mancan documents externs – pia che na derivan betg da sia plima – quasi cumplettamain. Da l’autra vart cuntegna l’ovra litterara da Dante tantas allusiuns a lieus, persunas ed eveniments contemporans ch’i s’avra a la perscrutaziun orientada a la biografia in champ quasi inexauribel. Probablamain è el sa trategnì a partir dal 1302 surtut en l’Italia Superiura e Centrala; per part ha el chattà dimora e sustegn a Verona tar Bartolomeo della Scala (1303/1304), a Treviso tar Gerardo da Camina (1304–1306) ed en la Lunigiana (in territori a Massa-Carrara en il nord da la Toscana) tar ils conts Malaspina (1306 e.a.).

Il schaner 1309 è il Luxemburgais Heinrich VII vegnì curunà ad Aachen sco retg tudestg-roman; l’october 1310 è el sa rendì en l’Italia, nua che Dante al dueva beneventar en ses texts sco spendrader da l’unitad dal pajais e da l’imperi insumma. En pliras citads da l’Italia dal Nord è Heinrich VII sa stentà da pacifitgar las partidas inimias e da restabilir ils dretgs dal Sontg Imperi roman. Dante sez ha forsa era scuntrà persunalmain l’imperatur futur; en mintga cas ha el drizzà ad el sia setavla brev. Ils 29 da zercladur 1312 è Heinrich vegnì curunà a Roma sco imperatur. Ma da quel temp era gia prorut il conflict tranter el ed il papat sco er il retg da Napoli, Robert d’Anjou. Las resursas da Heinrich eran limitadas e l’assedi da Firenza ha fatg naufragi l’atun dal medem onn. (Dante aveva gia appellà a Heinrich avant sia curunaziun sco imperatur da proceder cunter Firenza).

Ma Heinrich, il qual Dante ha stilisà en la ‹Divina Commedia› sco «alto Arrigo», è gia mort ils 24 d’avust 1313. Uschia èn tut las speranzas politicas da vart da Dante idas ad aua. Il 1315 ha Dante refusà in’offerta da returnar a Firenza, damai che quella era colliada cun in chasti pecuniar ed ina penetienza publica. Sinaquai è vegnida renovada la sentenzia da mort dal 1302. Da quel temp para el puspè d’esser sa trategnì temporarmain a Verona a la curt dals Scala ed a partir dal 1318 a Ravenna tar Guido Novello da Polenta. Durant ina missiun a Venezia per incumbensa da Guido è Dante vegnì malsaun ed è mort suenter ses return la notg dals 13 sin ils 14 da settember 1321 a Ravenna nua ch’el è vegnì sepulì. En il decurs dals tschientaners ha la citad da Firenza empruvà repetidamain da manar las restanzas terrestras da Dante en sia citad natala, quai ch’ha manà a vehementas dispitas tranter Ravenna e Firenza. Firenza ha erigì en la basilica Santa Croce in cenotaf monumental en furma d’ina fossa, il qual è però restà vid fin il di dad oz.

L’ovra da Dante sa serva a moda suverana da la teologia, da la filosofia e da las ulteriuras scienzas ("artes liberales") da ses temp. El sa referescha cun inschign a models cuntegnids en la poesia taliana, provenzala, franzosa e latina. A Dante reusseschi da cumbinar savida e furmaziun litterara cun in aut grad d’originalitad tant en l’appropriaziun intellectuala sco er en l’expressiun linguistica e poetica.

Sco nagin auter poet avant el tschenta Dante l’atgna persuna en il center da si’ovra: sco amant, sco persuna che suffrescha, sco persuna che va en èr e sco persuna ch’emprenda. El na fa quai betg simplamain cun preschentar ses puntg da vista u cun sa metter en la rolla dal cronist da ses agen svilup, mabain stilisescha intenziunadamain il jau da las atgnas ovras en rom d’ina ‹autoficziun› (Hausmann) che sa sviluppa dad ovra tar ovra.

Dante collia quest proceder cun l’auta pretensiun etica da tegnair avant al lectur, a la societad politica e schizunt a la baselgia da ses temp il spievel da l’enconuschientscha da sasez e da porscher in mussavia sin la via da la purificaziun. Per el è questa finamira da chattar en la congruenza cun l’urden universal divin sco ch’el è cuntegnì tenor ses avis en la Bibla ed en l’exegesa dals emprims babs da la baselgia, ma per part er gia en las ovras dals poets (Vergil) e filosofs (Aristoteles) da l’antica.

Sut il num ‹Rime› (‹Rimas›) vegnan subsummadas las poesias liricas da Dante ch’el ha creà ca. a partir dal 1283. I sa tracta da radund 90 poesias davart differentas tematicas (surtut poesias d’amur). Vitiers vegnan anc 30 ulteriuras poesias ("rime dubbie") che na sa laschan betg attribuir cun tutta segirezza a Dante. Singulas poesias u gruppas da poesias ha Dante integrà ed explitgà en la ‹Vita nova› ed en il ‹Convivio›; abstrahà da quai na para el sez betg d’avair mess ensemen ina collecziun da sias poesias. Areguard la furma sa tracti tar la gronda part da las poesias da sonets e canzone, ultra da quai da balladas e sestinas.

La lirica tempriva da Dante sa basa sin las poesias da trubadurs occitanas sco er sin ils imitaders talians da quellas en la Scuola Siciliana; tranter ses contemporans sa senta Dante surtut obligà a Guittone d’Arezzo. Ensemen cun collegas pli giuvens sco Guido Cavalcanti, Dino Frescobaldi e Cino da Pistoia ha Dante sviluppà in stil che vegn numnà – tenor il term creà dad el sez – "dolce stil novo". Caracteristic per quel è il fatg che la tematica da l’amur – en il senn da la pussanza divina dad Amor e da la dama che maina l’amant vers il divin – vegn surelevada filosoficamain. Cun meds linguistics e retorics vegn la tematica enzugliada en engiavins e preschentada ad ina pitschna elita da persunas da medema savida. Da quest ideal da la mina curtaisa divergeschan las "tenzone" cun Forese Donati (Rime 73–78) da caracter obscen sco er las uschenumnadas "rime petrose" (Rime 100–103) che dechantan ina brama nunexaudida e ch’escaleschan en la fantasia d’ina satisfacziun sexuala violenta.

Quest’ovra ha Dante scrit tranter il 1292 ed il 1295. Il titel deriva d’ina frasa latina ch’è inserida en il text ("Incipit vita nova": ‹I cumenza la vita nova›); en la perscrutaziun vegn l’ovra savens titulada tenor la scripziun taliana ‹Vita nuova›. Il text è concepì sco raquint autobiografic e preschenta al lectur las transfurmaziuns internas ch’il narratur ha fatg tras cun Beatrice dapi lur emprim inscunter dal temp d’uffanza fin a la veneraziun che tanscha sur sia mort ora. Stilisond l’atgna passiun cun agid da siemis, svaniments ed experientschas da conversiun, ma surtut er idealisond Beatrice ad ina figura da salvader cun attributs sumegliants a Cristus, applitgescha Dante en quest text musters stilistics da la tradiziun spirituala ed agiografica. Ma el fa quai en ina moda dal tuttafatg nunusitada cun las applitgar a l’atgna biografia. L’ovra è deditgada al "primo amico Guido Cavalcanti", sco public en mira vegnan numnads en emprima lingia ils ‹fidaivels d’Amor› ("fedeli d’Amore") en il senn dal "dolce stil novo" ed explicitamain er las dunnas, permess che quellas sajan dotadas cun la necessaria noblezza da l’olma e chapientscha per l’amur e na sajan betg «simplamain be dunnas» ("e che non pure sono femmine", Vn 19,1).

Formalmain sa tracti d’in prosimetrum, vul dir d’ina cumposiziun ch’alterescha tranter prosa e vers. In model correspundent furma d’ina vart la ‹Consolatio philosophiae› da Boëthius, da l’autra vart ils manuscrits dals trubadurs occitans, en ils quals las chanzuns dals trubadurs èn vegnidas cumplettadas posteriuramain cun raquints che tractan a moda anecdotica las circumstanzas da la vita ed istorgias d’amur da quels (uschenumnads "razos"). La ‹Vita nova› reprenda 31 poesias liricas da Dante (25 sonets u sonets dubels, 5 canzone u stanzas da canzone, ina ballada) e cumplettescha quellas cun "divisioni" (explicaziuns dal cunteng) e "ragioni" (raquints davart la genesa da las poesias). La sutdivisiun odierna da l’entira ovra en 42 u 43 chapitels n’è betg autentica, vul dir betg documentada en furma da manuscrits, mabain deriva da l’emprima versiun stampada dal 1576 sco er da l’ediziun dad Alessandro Torri (1842).

Il ‹Convivio› (ca. 1303–1306) è in tractat davart l’applicaziun da sabientscha filosofica. Il text nunfinì ma vast exemplifitgescha l’intenziun da l’autur en furma da commentaris tar intginas da las canzone da Dante. 

‹De vulgari eloquentia› (ca. 1304) è in’ovra nunfinida davart l’adiever da la lingua discurrida en poesias concepidas en in stil elevà (u tragic).

Tar ‹De Monarchia libri tres› sa tracti da l’ovra filosofica principala da Dante. Ella vul cumprovar ch’i sa tractia tar il domini dal mund tras il Sontg Imperi roman d’ina determinaziun divina e che quel haja dad esser en dumondas profanas independent dal papat (il qual duaja sa restrenscher sin dumondas spiritualas). Tge onns che Dante haja propi scrit il text vegn discutà a moda cuntraversa: Per part vegn l’ovra messa en relaziun cun il conflict tranter Heinrich VII e papa Clemens V, uschia ch’ina data tranter il 1308 ed il 1312 fiss probabla. Damai che l’emprim cudesch sa referescha gia al "paradiso" da la ‹Divina Commedia›, parta l’autra interpretaziun d’ina data tardiva (ca. 1317) e metta en relaziun il text cun il conflict tranter papa Gion XXII e Ludwig il Bavarais.

Cun il titel ‹Eclogae› vegn designada ina correspundenza en furma da quatter poesias en hexameters ch’è vegnida manada ils onns 1319/20 tranter Giovanni del Virgilio e Dante. Las poesias tractan la dumonda schebain Dante – sco Giovanni del Virgilio al reproscha – sfarlattia be ses talent cun scriver poesias en la lingua populara destinadas per il pievel talian, enstagl da s’acquistar cun poesias latinas gloria tar ils scienziads da tut ils pajais e per tut ils temps. Las duas poesias da resposta da Dante èn formuladas sco dialog ch’imitescha il stil bucolic da las eclogas da Vergil e demonstreschan, malgrà che Dante refusa la reproscha ch’al vegn fatga, ina qualitad artistica ch’anticipescha la poesia umanistica dals dus tschientaners vegnints. Per part è perquai vegnì suspectà ch’i sa tractia tar quest’ovra d’ina falsificaziun da Giovanni Boccaccio, cun la quala quel haja vulì reabilitar posteriuramain l’onur da Dante.

La ‹Quaestio de situ et forma aquae et terrae› (‹Retschertga davart la posiziun e furma da l’aua sin la terra›) è in referat che Dante ha tegnì ils 20 da schaner 1320 en la chaplutta da sontga Helena a Verona davart ina cuntraversa ch’era naschida pli baud a Mantua. En quest tractat, che sa chapescha sco ovra filosofica orientada a las scienzas natiralas, vegn dilucidada la dumonda daco che la terra, sco pli bass dals quatter elements, na saja betg cuverta dal tuttafatg cun aua. 

L’ovra la pli enconuschenta è segiramain la ‹Divina Commedia›, vi da la quala Dante ha lavurà da ca. 1307 fin il 1320. Il titel oriund, ‹Commedia›, sa referescha a la fin fortunada dal raquint, a la lingua taliana sco er al stil alternant da l’ovra. Suenter la mort da Dante ha ses admiratur Giovanni Boccaccio cumplettà quel a ‹La divina commedia›; il term ‹divin› na sa referescha betg al cuntegn, mabain duai suttastritgar las qualitads artisticas da l’ovra.

La ‹ Divina Commedia› descriva il viadi tras l’enfiern ("inferno"), sur il purgatieri ("purgatorio") fin en il paradis ("paradiso"). L’enfiern ed il paradis èn mintgamai sutdividids en stresas (mintgamai en furma da nov circuls concentrics). Pli fitg ch’ins s’avischina als circuls pli stretgs e pli grevs ch’èn stads ils putgads resp. pli sontgas las ovras dals trapassads. La ‹Divina Commedia› vegn er resguardada oz sco simbol litterar principal da la scholastica. Tras quest’ovra è Dante daventà uschè famus ch’ins ha creà en il 15avel tschientaner en ina da las baselgias principalas da Firenza in fresco en si’onur.

A Dante è vegnida attribuida en il decurs dals tschientaners in’entira retscha da brevs en lingua latina ed en singuls cas er en lingua populara taliana. Da quellas vegnan resguardadas oz dudesch "epistolae" latinas sco autenticas. In’ulteriura brev, en la quala l’autur deditgescha il "paradiso" al Cangrande della Scala ed offrescha in’introducziun en l’ovra en furma d’in commentari, vegn attribuida parzialmain a Dante.

‹Il Fiore› (‹La flur›) è ina poesia allegorica narrativa en 232 sonets che sa basa sin las duas parts dal roman da las rosas dal franzos vegl (ch’è vegnì terminà il 1280). El exista sulettamain en ina copia toscana che vegn conservada a Montpellier. La scienza discutescha a moda cuntraversa, schebain Dante saja l’autur da quest’ovra, u sch’el saja be sa servì dal text per surpigliar singuls vers en la ‹Vita Nova› ed en la ‹Commedia›. L’ovra è segnada d’influenzas dal franzos vegl; quai n’è betg nuntipic per la litteratura taliana da quel temp, ma na cumpara uschiglio nagliur en las ovras da Dante a moda uschè explicita. Ina part dals scienziads tendescha novissimamain ad attribuir l’ovra al giurist Guillaume Durand ch’era oriund da la Frantscha dal Sid e ch’è documentà sco professer a Modena e sco uffiziant en servetsch papal. 

Il ‹Detto d’Amore› (‹Poesia davart l’amur› resp. davart Amor) è ina poesia didactica en rimas pèr da set silbas. Damai che l’ovra vegn attribuida al medem autur sco ‹Il Fiore›, vegn Dante eventualmain er en dumonda sco autur da questa poesia.

Nagin auter poet avant e suenter Dante è vegnì commentà uschè savens, uschè vast e cun tala erudiziun; quai ha gia cumenzà curt suenter sia mort en furma da glossaris e commentaris da la ‹Commedia›. Er ses agens figls ed a partir da la mesadad dal 14avel tschientaner Giovanni Boccaccio han attribuì a quest svilup. L’umanissem e la renaschientscha ch’èn sa furmads da quel temp han per part crititgà l’ovra da Dante e per part admirà ella sco anticipaziun (per part be presumtiva) da lur atgnas ideas centralas. 

En il temp modern è la rescuverta da Dante stada sut l’ensaina da l’interess romantic per il temp medieval. Medemamain è si’ovra vegnida duvrada per concepir ina nova schientscha politica e culturala durant il temp dal risorgimento (en rom da la furmaziun da la naziun taliana). Dante è vegnì utilisà e per part instrumentalisà da circuls conservativs e reacziunars, catolics e protestants, esoterics ed anticlericals, quai ch’ha agiuntà a si’ovra baininqual defurmaziun.

A la constituziun scientifica da la filologia e perscrutaziun da Dante han attribuì dapi il 19avel tschientaner scienziads da divers pajais (t.a. tudestgs, englais ed en l’ultim temp er americans). La perscrutaziun ha pudì sclerir bleras malchapientschas, ha però er tradì in u l’autra pregiudizi da derivanza betg scientifica. Cun consultar litteratura secundara davart Dante èsi perquai inditgà d’esser precaut e d’avrir ils egls en ina moda sco che quai na fiss forsa betg il cas tar in auter autur dal temp medieval che n’è betg vegnì interpretà e commentà cun la medema intensitad.















</doc>
<doc id="12174" url="https://rm.wikipedia.org/wiki?curid=12174" title="Unihockey">
Unihockey

Unihockey ni en la furma curta ‹unihoc› (en blers pajais vegn er duvrada la furma englaisa "floorball") è in sport da squadra or da la famiglia dals gieus da balla cun bastun. Sur il sport bandy deriva l’unihockey dal hockey, dal qual èn medemamain sa sviluppads il hockey sin rollas ed il hockey sin glatsch. Unihockey è vegnì sviluppà ils onns 1970 communablamain en ils pajais Svezia, Finlanda e Svizra, tranter auter dal manader da team da la squadra da hockey sin glatsch Kloten Flyers, Rolf ‹Hurti› Wiedmer. I sa tracta d’in sport cumparegliabel al hockey en halla, tar il qual po er vegnir giugà davos il gol. Il pli derasà è il sport unihockey da preschent, cun mintgamai plirs dieschmilli giugaders, en la Svezia, en la Finlanda, en la Tschechia ed en Svizra.

La federaziun mundiala dad unihockey è l’International Floorball Federation (IFF) ch’è vegnida fundada il 1986 e ch’ha sia sedia a Helsinki, Finlanda. Tranter auter sa stenta l’IFF persuenter che l’unihockey vegnia integrà en il program dals gieus olimpics da stad.

En l’unihockey vegn differenzià tranter il champ pitschen ed il champ grond. Sin il champ da giugar sa chattan adina sis puncts da bulli. Amez sa chatta il punct central che vegn duvrà per l’entschatta da gieu (bulli). Sper il champ da giugar sa chattan dus bancs dals punids, in secretariat dal gieu e dus bancs dals giugaders.

Il champ grond vegn circumdà d’ina banda ch’ha in’autezza da 50 cm. Il champ da giugar mesira ina lunghezza da 40 m ed ina ladezza da 20 m. Ultra da quai vegn cusseglià da laschar liber in spazi da cupitgada d’almain 50 cm.

Il champ pitschen vegn medemamain circumdà d’ina banda arrundada che sto avair in’autezza da 50 cm. Il champ è 24 m lung e 14 m lad. Er qua basegni in spazi da cupitgada da 50 cm. En ina halla dastgan vegnir installads maximalmain dus champs da giugar.

Tar l’equipament d’in giugader da champ dad unihockey tutga sper la vestgadira usitada (chalzers da halla, tricot, chautschas e schanegiaders) be il bastun dad unihockey. Il goli porta chautschas lungas pulstradas; ultra da quai chalzers da goli, in protegiapet, ina part sura pulstrada, in protegiagenitalias e magari er guants. Ina chapellina cun in giatter sco protegiafatscha cumplettescha l’equipament dal goli. La vestgadira da quel dastga be servir a proteger sasez, betg però ad engrondir la surfatscha da defensiun. Cuntrari ad autras furmas da hockey agescha il goli qua adina senza bastun. En situaziuns da defensiun acutas è il goli plinavant en acziun davant il gol sin sias schanuglias; per quest intent porta el sut las chautschas pulstradas spezials protegiaschanuglia e protegiastgaina.

Tant ils bastuns e las ballas sco er ils gols e las bandas dal champ da giugar ston esser controllads areguard lur construcziun da l’institut da controlla ch’è incumbensà per quest intent da l’IFF ("Sveriges Provinings- och forskningsinstitut").

Tar la balla dad unihockey sa tracti d’ina balla da trenament emprestada dal wiffleball. Sco basa per il svilup da la balla dad unihockey ha servì il "Cosom Wiffle Ball"; quel consista dal material sintetic polietilen (PE) ed ha 26 foras. Quest’uschenumnada balla a foras paisa be 23 g ed ha ina circumferenza exteriura da 72 mm. Fabritgada vegn ina tala balla per ordinari da duas mesas cuppettas ch’èn savens da colur alva. Adina pli savens vegn duvrada ina balla da colur melnenta da la quala la structura da la surfatscha exteriura è munida cun pitschens fops. Quels n’influenzeschan bain betg las dimensiuns geometricas da la balla, ma duain influenzar a moda positiva las caracteristicas erodinamicas da quella.

Il bastun dad unihockey sa cumpona da duas parts (pala e moni) ed è fatg da material sintetic. Bastuns da pli auta qualitad han in moni conic che consista da material sintetic rinforzà cun fibras da charvun; ultra da quai possedan tals monis ina fina stresa da carbon. Tar la pala ch’è fermada vi dal moni sa tracti d’ina part d’isada che consista da termoplast e che vegn fabritgada cun la tecnica d’injecziun. In viertgel ed in bindel dal moni cumpletteschan il bastun dad unihockey. Tenor l’International Floorball Federation na dastga in tal bastun betg esser pli lung che 114 cm e pli grev che 380 grams; el è pia pli curt ch’in bastun da hockey. Bastuns che vegnan duvrads en concurrenzas uffizialas ston esser munids cun il certificat da controlla da l’IFF. Igl è be lubì da scursanir il bastun. Da surcollar il moni è be admess survart la marcaziun. La curva da la pala dastga vegnir adattada; quella na dastga però betg surpassar 30 mm. Ella po vegnir remplazzada tras ina pala dal medem producent, sto però esser francada vi dal moni e na dastga betg sa muventar.

Tant sin il champ grond sco er sin il champ pitschen vegnan utilisads gols da dimensiun gronda, davant ils quals sa chatta mintgamai in goli. Ils gols han las suandantas dimensiuns (aut × lad × profund): 115 × 160 × 65 cm. Tar quests gols ch’èn certifitgads da l’IFF sa tracti d’ina construcziun da bischens d’atschal da colur cotschna. Ils gols èn munids cun duas raits: la rait principala cuvra l’entira surfatscha dal gol cun excepziun da l’avertura d’entrada e dal palantschieu. Davos l’avertura penda ultra da quai ina segunda rait. Quella duai impedir che la balla sortia immediatamain en il cas che quella tutgass tar in gol directamain sin in dals bischens d’atschal.

En la varianta dad unihockey ‹mixed› u ‹gol pitschen› vegnan percunter utilisads gols pli pitschens e senza goli. Quests gols han dimensiuns da 60 × 90 × 60 cm e disponan be da la rait principala. Gols pitschens èn per ordinari da colur alva u cotschna ed èn construids en moda plegabla. Ultra da quai exista ina varianta pli pitschna da quest tip da gol, en construcziun da bischens d’atschal e cun dimensiuns da 40 × 60 × 40. Gols da questa dimensiun èn fitg derasads en tut la Scandinavia (en il sport da massa, sport da scola). Ils gols pitschens n’èn betg certifitgads da vart da l’IFF, damai ch’els na vegnan betg utilisads en concurrenzas uffizialas.

En il decurs dal svilup dal sport dad unihockey èn sa furmadas diversas variantas dal gieu che resguardan las relaziuns localas (grondezza da la halla da gimnastica) u las ambiziuns dals giugaders. I sa tracta da las variantas mixed, champ pitschen e champ grond che duain vegnir preschentadas curtamain:

Tar la varianta mixed u gol pitschen sa tracti da la furma dad unihockey che vegn giugada en scola ed en uniuns (principiants). Da mintga squadra sa chattan mintgamai dus mattatschs e duas mattatschas sin il champ da giugar, il qual mesira 28 × 16 m. Ils ulteriurs commembers da la squadra sa chattan sin il banchin da reserva e pon vegnir substituids senza interrumper il gieu. I vegn giugà – en l’Europa Centrala – sin gols pitschens cun in’avertura da 90 × 60 cm senza goli; quai vul dir che mintga giugader è da princip cunresponsabel per cuvrir il gol. Davant il gol sa chatta la zona da protecziun da 1,90 × 0,90 m, en la quala nagin giugader na dastga metter pe. En questa varianta vegnan giugads turniers regiunals e surregiunals.

Questa varianta dad unihockey vegn giugada cun gols gronds e cun golis equipads cumplainamain sin il champ pitschen d’almain 24 × 14 m. Ils gols han in’avertura da 1,60 × 1,15 m. Per il goli exista ina zona dal gol en las dimensiuns da 3,0 × 4,5 m, entaifer la quala el po agir libramain. Davant il gol sa chatta la zona da protecziun ch’è scumandada per tut ils giugaders da champ. Ils puncts da bulli sin la prolungaziun dal gol resp. lingia d’amez sa chattan en ina distanza d’in meter davent da la banda. Mintga squadra gioga cun trais giugaders da champ ed in goli. En tut po la squadra sa cumponer da fin a 20 giugaders. En cas d’in culp resp. culp liber sto la distanza tar l’adversari muntar incl. equipament (bastun) almain dus meters. En questa varianta vegnan giugads en divers pajais campiunadis a nivel regiunal e surregiunal. Tut tenor regiun existan er gia atgnas ligas da juniors (U-13, U-15, U-17 ed U-19); quellas servan a munir ils giugaders gia baud cun abilitads universalas sin il champ ed a sviluppar lur cumpetenzas da giugar.

En Svizra mesira il champ pitschen 24 × 14 m. En questa varianta dad unihockey vegnan giugadas las ligas d’amatur (liga 1 fin 5); ultra da quai giogan er ils juniors A-E sin il champ pitschen. Per il champ pitschen exista er in’atgna concurrenza da cup, l’uschenumnà Cup da liga. E las squadras che termineschan las duas gruppas regiunalas d’emprima liga sin l’emprima e segunda plazza sa mesiran en ina concurrenza da playoff best-of-three cun mezfinals e final. La squadra victura daventa campiunadi svizzer sin il champ pitschen.

La varianta sin il champ grond vegn giugada, tuttina sco quella sin il champ pitschen, cun gols gronds e golis. I vegn per ordinari fatg diever dal champ da ballamaun en las dimensiuns da 40 m × 20 m. Sco tar il hockey sin glatsch gioga mintga team cun tschintg giugaders da champ ed in goli. Tar il sistem da standard èn ils giugaders da champ repartids tenor il schema 2-1-2 en defensiun ed attatga (entaifer la quala vegn differenzià supplementarmain tranter center ed alas). Daspera datti er las variantas 2-2-1 (dus defensurs, in attatgader ed in center sin la medem’autezza ed in attatgader principal), 1-2-1-1 (in libero, duas posiziuns d’ala, in attatgader ed in attatgader principal) e 1-2-2 (center davosvart, dus defensurs da la vart, dus attatgaders).

Las reglas dad unihockey èn pli severas che quellas da hockey sin glatsch. Ultra da quai vegn hockey sin glatsch giugà bler pli fitg cun il corp che unihockey: en l’unihockey èsi be lubì da smatgar givè cunter givè. La balla dastga da princip vegnir giugada be cun il bastun dad unihockey; in pass cun il pe è però lubì. Sch’in giugader tutga la balla intenziunadamain cun ses mauns u ses chau, sche maina quai ad in chasti da duas minutas. Ultra da quai èsi scumandà da siglir durant il gieu en l’aria per retschaiver uschia la balla. Cura ch’in giugader dad unihockey sajetta la balla, sto el far attenziun che la pala na s’auzia mai pli aut che ses chalun. Tar in’auta retschavida da la balla dastga la pala be vegnir auzada fin a las schanuglias.

Intervenziuns corporalas diras (checks da bandas etc.) sco ch’ellas èn usitads en il hockey sin glatsch n’èn betg lubidas en l’unihockey; il medem vala per il smatgar u auzar il bastun. Constatescha l’arbiter in tal surpassament, po quai tut tenor manar ad in chasti da duas minutas, uschia ch’il team sto giugar durant quel temp be cun quatter giugaders da champ. Fallaments massivs pon er avair per consequenza in chasti da tschintg minutas. Suenter in surpassament ch’è vegnì sancziunà, vegn il gieu per ordinari cuntinuà cun in sajet liber. Avant ch’exequir quel, è adina da far attenziun ch’il team ch’ha chaschunà il sajet liber tegnia avunda distanza tar la balla (champ pitschen almain dus meters, champ grond almain trais meters); sa chatta in giugader da l’adversari memia datiers da la balla, vegn el punì cun in chasti da duas minutas. Il sajet liber sto vegnir exequì senza perder temp; cas cuntrari vegn el concedì a l’auter team. Dar cun il bastun e bittar il bastun èn acziuns ch’èn scumandadas en tutta furma e che vegnan punidas correspundentamain. Tant ils giugaders da champ sco er il goli dastgan vegnir stgamiads da tut temp, e quai tant en dumber illimità sco er en frequenza illimitada. Dapi il campiunadi mundial dal 2004 èsi scumandà al goli da tschiffar in retropass d’in congiugader cun ils mauns. La pala dal bastun da giugar na dastga betg esser sturschida dapli che 3 centimeters, per che la balla na sa laschia betg auzar si da plaun e purtar enturn memia tgunsch.

Ils onns 1994 e 1995 han gì lieu campiunadis europeics dad unihockey; silsuenter èn quels vegnids remplazzads tras il campiunadi mundial. Victurs eran stadas las squadras naziunalas da la Svezia (turnier dad umens 1994 e da dunnas 1995) resp. da la Finlanda (turnier dad umens 1995).

Il campiunadi mundial dad unihockey vegn manà tras tant per umens sco er per dunnas; quests dus campiunadis s’alterneschan onn per onn. L’emprim campiunadi mundial dals umens ha gì lieu il 1996 en Svezia; quel da las dunnas è suandà il 1997 en la Finlanda. Il campiunadi mundial dals umens han fin uss gudagnà las squadras da la Svezia e Finlanda; quel da las dunnas supplementarmain ina giada la squadra svizra.

Campiunadis mundials dals juniors vegnan manads tras dapi il 2001, da las junioras dapi il 2004. Dapi il 2003 resp. 2008 han er lieu tar ils juniors resp. tar las junioras campiunadis mundials B ch’èn colliads cun in sistem da promoziun e relegaziun als campiunadis mundials A.

Il Champions Cup furma il buccal europeic per squadras d’uniun e vegn manà tras dapi il 1993 mintg’onn tant per ils umens sco er per las dunnas. Enfin il 2011 sa numnava el EuroFloorball Cup; dapi lura vegn quel manà vinavant sco turnier per las squadras plazzadas suenter ils participants dal Champions Cup.

En Svizra datti bundant 30 000 giugader licenziads (situaziun dal 2013). Ils radund 2150 teams èn organisads en ca. 420 uniuns, uschia che la Svizra furma la terz gronda naziun dad unihockey dal mund. Ultra da quai è l’unihockey il segund grond sport da team quai che reguarda il dumber da giugaders licenziads. L’associaziun svizra dad unihockey sa numna "swiss unihockey" ed è vegnida fundada il 1985. 

Il campiunadi naziunal vegn manà tras en duas partiziuns: En la liga naziunala vegn tschernì il campiun svizzer sin il champ grond; en la liga regiunala il campiun svizzer sin il champ pitschen. Ultra da quai datti ina concurrenza da cup (pia in turnier tenor il sistem da k.o.), il Swiss Mobiliar Cup, ed il cup da liga al nivel dals amaturs. Ils pli blers titels da campiun svizzer ha cuntanschì tar ils umens l’UHC Rot-Weiss Chur (che fa oz part da Chur Unihockey), tar las dunnas las Red Ants Rychenberg Winterthur. Ultra da quai è Alligator Malans daventà il 2013 campiun svizzer dals umens ed er tar las dunnas tutgan singuls teams grischuns tar ils pli ferms en tut la Svizra.




</doc>
<doc id="12180" url="https://rm.wikipedia.org/wiki?curid=12180" title="Revoluziun tudestga dal 1848/49">
Revoluziun tudestga dal 1848/49

Cun il term Revoluziun tudestga dal 1848/49 vegnan designads ils eveniments revoluziunars ch’han gì lieu tranter il mars 1848 ed il fanadur 1849 en la Confederaziun tudestga. Per l’emprima fasa da la Revoluziun l’onn 1848 vegn er duvrà il term ‹Revoluziun da mars›. Da las sullevaziuns èn er stads pertutgads provinzas e pajais ordaifer il territori da la Confederaziun che stevan sut il domini da l’Austria e da la Prussia – sco ils stadis federativs ils pli pussants – per exempel l’Ungaria, l’Italia Superiura u Posen.

Ils eveniments revoluziunars han fatg part dals moviments d’unificaziun e d’independenza burgais-democratics e naziunals, ils quals sa drizzavan cunter las tentativas da restauraziun da las dinastias da vastas parts da l’Europa Centrala ch’eran s’unidas en l’Allianza sontga. Gia il schaner 1848 eran revoluziunars talians sa rebellads cunter il domini dals Habsburgais austriacs en il nord da la Peninsla Apennina e dals Bourbons spagnols en il sid da quella. Suenter il cumenzament da la Revoluziun da favrer franzosa èn er ils pajais tudestgs vegnids involvids en questas sullevaziuns che sa drizzavan cunter las pussanzas da la restauraziun, las qualas avevan dominà la politica europeica dapi la fin da las guerras napoleonicas l’onn 1815. 

Entaifer ils principadis tudestgs ha la Revoluziun cumenzà en il Gronducadi da Baden ed ha tschiffà en paucas emnas er ils ulteriurs stadis da la Confederaziun. Ella ha manà en ils singuls stadis da Berlin enfin Vienna a l’installaziun da regenzas liberalas (ils uschenumnads cabinets da mars). Ultra da quai èn vegnidas manadas tras elecziuns d’ina assamblea naziunala constitutiva, la quala è sa radunada en la Baselgia da s. Paul en la citad libra da Francfurt al Main. A basa dals success dal mars èsi reussì da cuntanscher relativamain svelt emprims success, sco per exempel l’aboliziun da la censura da pressa u la liberaziun dals purs. Ma a partir da la mesadad da l’onn 1848 è il moviment revoluziunar vegnì pli e pli en la defensiva. E cumbain ch’igl èn suandadas l’atun 1848 ed il matg 1849 ulteriuras undas da sullevaziun – las qualas han cuntanschì en tschertas regiuns (p.ex. en la Saxonia, en il Palatinat bavarais, en la Provinza renana da la Prussia e surtut a Baden) dimensiuns da guerra burgaisa – n’èsi betg reussì d’impedir che la Revoluziun fetschia la finala naufragi areguard sia finamira principala. Enfin il fanadur 1849 è l’emprima emprova da stgaffir in stadi naziunal tudestg unitar e democratic vegnida terrada cun forza, e quai surtut tras truppas prussianas ed austriacas.

En quest artitgel stattan en il center – sco quai ch’il num di – ils eveniments en Germania; el focusescha però er commensuradamain sin ils eveniments en l’Austria (incl. Ungaria, Italia Superiura e.a.) sco er en Frantscha ed en ulteriuras parts da l’Europa.

Ils revoluziunars en ils stadis tudestgs sa stentavan per libertads politicas en il senn da refurmas democraticas e per l’unificaziun naziunala dals numerus principadis che furmavan la Confederaziun tudestga. Els represchentavan surtut las ideas dal liberalissem. En il decurs da la Revoluziun è quel però sa dividì pli e pli en diversas direcziuns che tschentavan differentas prioritads tar temas centrals e che s’opponivan per part ina a l’auter (t.a. areguard la posiziun da la naziun, en la dumonda sociala, en il svilup economic, ils dretgs umans, ma er en lur relaziun envers la Revoluziun sco tala). 

Engaschadas fermamain en las activitads revoluziunaras ed en las sullevaziuns sin il lieu eran er circuls cun ideas e finamiras radicaldemocraticas, socialrevoluziunaras, presocialisticas ed anarchicas. Questas forzas èn surtut stadas activas ordaifer ils parlaments; a l’intern da quels eran ellas percunter sutrepreschentadas u insumma exclusas dal tuttafatg. Entaifer ils gremis decisivs da la Revoluziun na las èsi perquai betg reussì da sa far valair.

Ordaifer la Confederaziun tudestga han pajais e regiuns ch’eran annectads a l’Austria habsburgaisa empruvà da sa liberar da lez domini. Da questas regiuns han fatg part l’Ungaria, la Galizia sco er ils principadis da l’Italia Superiura. Ultra da quai èn ils revoluziunars da Posen, ch’era populà surtut da Polacs, sa stentads da deliberar questa provinza dal domini prussian.

Da las tschintg pussanzas grondas europeicas, l’uschenumnada Pentarchia, èn be l’Engalterra e la Russia restadas schanegiadas dals eveniments (en il cas da la Russia sut resalva da sia participaziun militara a la terrada dal moviment d’independenza ungarais cunter l’Imperi austriac il 1849). Ultra da quai èn la Spagna, ils Pajais Bass e la giuvna – ed oramai relativamain liberala – Belgia betg stads involvids en ils eveniments revoluziunars. 

En la gronda part dals stadis è la Revoluziun vegnida abattida il pli tard il 1849. En Frantscha ha la republica pudì sa mantegnair fin il 1851/1852. Be en il Reginavel dal Danemarc ed a Sardegna-Piemunt han success da la Revoluziun perdurà sur pli lung temp. Las transfurmaziuns en monarchias constituziunalas ch’han gì lieu en questas regiuns èn sa mantegnidas fin en il 20avel tschientaner. E la constituziun da Sardegna-Piemunt dueva furmar la basa per il Reginavel talian ch’è sa stabilì il 1861 en rom dal "risorgimento".
In resultat restant dals moviments burgais-democratics en l’Europa Centrala dapi ils onns 1830 dueva la finala furmar la transfurmaziun da la Svizra d’ina federaziun lucca ed eterogena ad in stadi federal liberal. La nova Constituziun federala dal 1848 ch’è suandada a la Guerra da la Lia separatista dal 1847 determinescha fin oz las structuras da basa dal pajais.

En Germania ha la finamira da la Revoluziun da mars da furmar in stadi naziunal bain fatg naufragi ed ha stuì far plazza ad ina perioda da reacziun politica. Or da la perspectiva istorica pon ins però constatar ch’il moviment revoluziunar ha transfurmà definitivamain la burgaisa bainstanta en in impurtant factur da pussanza politic ed economic che steva pli e pli a pèr a l’aristocrazia. Il pli tard a partir dal 1848 è la burgaisia daventada economicamain la classa dominanta entaifer las societads da l’Europa Centrala. Cumenzà aveva quest avanzament cun ils cumbats politics e socials dapi la Revoluziun franzosa dal 1789.

Las revoluziuns dal 1848/49 han influenzà a lunga vista ed a moda profunda la cultura politica e la chapientscha da la democrazia pluralistica da la gronda part dals stadis da l’Europa Centrala: en la Republica Federala Tudestga – la constituziun vertenta ("Grundgesetz") sa basa sin il sboz elavurà a ses temp en la baselgia da s. Paul a Francfurt – en l’Austria, Frantscha, Italia, Ungaria, Pologna, Danemarc e Tschecoslovachia (oz Tschechia e Slovachia). Cun ils eveniments dal 1848/49 è vegnì inizià il triumf da la democrazia burgaisa che dueva dominar a lunga vista il svilup politic e social da quasi l’entira Europa.

Ultra da quai ha la Revoluziun da mars furnì impuls ideals per la collavuraziun interguvernamentala che duevan vegnir reprendids en la segunda mesadad dal 20avel tschientaner a chaschun da la furmaziun da l’Uniun europeica. Uschia ha per exempel il revoluziunar talian Giuseppe Mazzini gia fatg valair avant ils embrugls revoluziunars dal 1848 l’idea d’ina Europa dals pievels. El ha opponì quest’utopia a l’Europa dals principadis autoritars ed ha uschia anticipà in’idea fundamentala politica-sociala da l’UE. Questas ideas da Mazzini eran gia vegnidas recepidas il 1834 d’intgins Tudestgs da tenuta idealistic-republicana ch’eran s’unids en l’associaziun secreta ‹Junges Deutschland›, tranter els Carl Theodor Barth. Ensemen cun la ‹Giuvna Italia› da Mazzini e la ‹Giuvna Pologna› ch’era vegnida fundada d’emigrants polacs, han els fundà il 1834 a Berna l’associaziun secreta surnaziunala ‹Giuvna Europa›. Dals ideals da quella è savens er stada purtada la tenuta da resvegl a l’entschatta da la Revoluziun da mars, cura ch’igl è vegnì discurrì en blers lieus a la basa revoluziunara d’ina ‹primavaira dals pievels internaziunala›.

Ina causa immediata da la Revoluziun da mars en l’Europa Centrala ha furmà l’onn da crisa 1847, al qual era precedì ina nauscha racolta l’onn 1846. Da quai èn resultadas fominas en praticamain tut ils stadis tudestgs e chareschias ch’han manà a revoltas da fomaz, sco per exempel l’uschenumnada ‹Revoluziun da tartuffels› a Berlin l’avrigl 1847. Sinaquai èn er classas socialas pli paupras ch’eran pertutgadas dal pauperissem, sco lavurants, mastergnants depauperisads, lavurers agriculs etc. s’associads pervi da lur miseria sociala a las pretensiuns dals circuls democratics e liberals. Sco ulteriura consequenza da la crisa è sa sbassada la capacitad da cumpra da products industrials, surtut da textilias, quai ch’ha be anc accelerà il declin da l’industria textila ch’era anc dominada fermamain da la lavur a maun. La crisa da quest sectur (ed er dad auters) è er stada colliada cun la Revoluziun industriala en plain svilup. Partind da l’Engalterra aveva quella cumenzà gia a partir da la mesadad dal 18avel tschientaner a midar tras invenziuns e svilups tecnics las relaziuns economicas e socialas sin l’entir continent. Ultra da quai è la populaziun creschida en il decurs da l’emprima mesadad dal 19avel tschientaner en tala moda che l’agricultura – che daventava medemamain adina pli productiva – e l’industria na pudevan betg pli occupar tut las forzas da lavur. En consequenza è prorutta ina dischoccupaziun generala. Las forzas da lavur ch’eran danvanz furmavan in’‹armada da reserva industriala›. Adina dapli umans èn sa rendids en las citads che sa chattavan en cumplain svilup. Là han els tschertgà lavur en las manufacturas e fabricas segnadas da la producziun en massa raziunala. Las relaziuns da lavurar e da viver en ils manaschis industrials e lur conturn eran da quel temp fitg nauschas. La gronda part dals lavurants viveva en ils ghettos e slums da las citads al cunfin dal minimum d’existenza, smanatschads da dischoccupaziun e senza naginas garanzias socialas. Gia plirs onns avant la Revoluziun da mars avevi adina puspè dà sullevaziuns localas cunter ils baruns da l’industria. Uschia per exempel la sullevaziun dals tessunzs il zercladur 1844 en la Silesia. Igl è quai stà ina revolta da fomaz dals tessunzs da Langenbielau e Peterswaldau ch’ha furmà l’emprim conflict da quest gener ch’è vegnì recepì en la publicitad surregiunala. La sullevaziun è però gia vegnida abattida suenter paucs dis tras il militar prussian.

Ma er la burgaisia bainstanta sa sentiva pli e pli restrenschida en ses svilup economic. La politica da duana dals principadis limitava fermamain tuttas tentativas d’in commerzi liber. Uschia eran er s’augmentadas en ils stadis tudestgs en il decurs dals emprims decennis dal 19avel tschientaner las pretensiuns areguard ina liberalisaziun da l’economia e dal commerzi. Il mars 1833 è vegnida fundada l’Uniun da duana tudestga, quai ch’ha simplifitgà il commerzi tranter ils pajais tudestgs. Er uschiglio era sa manifestà vers la fin dals onns 1830 in tschert svilup economic. Vi da la miseria sociala da las classas socialas pli povras n’era però strusch sa midà insatge.

Ina finamira centrala da la Revoluziun da mars era da surmuntar la politica da restauraziun ch’aveva marcà il temp suenter il Congress da Vienna dal 1815.

In dals propugnaturs centrals da la restauraziun politica è stà il diplomat e chancelier statal austriac prinzi Klemens Wenzel von Metternich. Ils 9 da zercladur 1815 – pia anc avant la sconfitta definitiva da Napoleun Bonaparte tar la Battaglia da Waterloo (18 da zercladur 1815) – ha la gronda part dals pajais europeics segnà l’Acta finala dal Congress da Vienna. La politica da restauraziun che quella ha statuì dueva restabilir tranter ils stadis europeics ed er a l’intern da quels las relaziuns da pussanza politicas da l’ancien régime, sco ch’ellas eran stadas en vigur avant la Revoluziun franzosa dal 1789. Quai ha muntà il return a la predominanza da l’aristocrazia e la restituziun dals privilegis da quella. Ultra da quai dueva vegnir revocada la reorganisaziun da l’Europa che Napoleun aveva instradà e ch’aveva er cumpiglià, en furma dal Code civil, dretgs burgais.
A l’intern dals singuls stadis èn vegnidas supprimidas en rom da la restauraziun tuttas pretensiuns concernent refurmas liberalas u l’unificaziun naziunala; medemamain èn vegnidas rinforzadas las mesiras da censura e restrenschida fermamain la libertad da pressa. Las ovras da la Giuvna Germania litterara, ina gruppa da giuvens litterats d’orientaziun revoluziunara, èn vegnidas censuradas u scumandadas. Er auters poets da tenuta sociocritica u naziunalistica èn stads pertutgads da la censura, uschia ch’els han per part stuì sa render en l’exil (surtut en Frantscha u en Svizra). Enconuschents exempels èn Heinrich Heine, Georg Herwegh, Georg Büchner (ch’ha derasà cun ses fegl sgulant ‹Der Hessische Landbote› la parola che derivava dal temp da la Revoluziun franzosa «Pasch a las chamonas, guerra als palazs!») u Heinrich Hoffmann von Fallersleben (il poet dal ‹Lied der Deutschen›).

Da quel temp eran surtut las uniuns studenticas ils purtaders da las pretensiuns suenter unificaziun naziunala e dretgs burgais democratics. Tar in’emprima pli gronda demonstraziun eri gia vegnì l’october 1817 a chaschun dal quart anniversari da la Battaglia da Lipsia e dal 300avel anniversari da la refurmaziun luterana; en rom da quest’uschenumnada Festa da Wartburg avevan ils students clamà decididamain suenter l’unificaziun tudestga. En quest connex ha er gì lieu in’arsentada da cudeschs publica, cura ch’ina minoritad dals demonstrants ha incendià simbols statals ed attrappas d’ovras da scripturs che vegnivan resguardads sco reacziunars.

Ulteriuras activitads ch’èn vegnidas inspiradas da la Festa da Wartburg han rendì attentas las autoritads statalas a las uniuns studenticas, uschia che quellas èn stadas expostas a repressiuns creschentas. En furma da lescha èn questas repressiuns vegnidas stabilidas il 1819 (Decrets da Karlsbad), e quai sco reacziun sin l’assassinadi dal poet August von Kotzebue tras il student Karl Ludwig Sand da tenuta radicaldemocratica e naziunalistica. Malgrà scumonds e persecuziuns èn commembers da las uniuns studenticas savens restads vinavant activs a moda clandestina. Per part èn vegnidas installadas organisaziuns da camuflagi ch’eran apparentamain nunpoliticas. In exempel furma il moviment da gimnastica dal ‹bab da la gimnastica Jahn›, entaifer il qual èn vegnidas tgiradas vinavant ideas liberalas e naziunalas. Quellas stevan sut l’influenza culturala da la romantica ed eran per part er gia segnadas da tendenzas antiemancipatoricas ed antiilluministicas. Tranter auter era derasà entaifer questas gruppaziuns in ferm antigiudaissem che sa basava cunzunt sin motivs religius. Quel è per exempel sa manifestà en ils Tumults da Hep-Hep dal 1819 ch’han inizià a Würzburg e ch’èn escalads en furma da pogroms che sa drizzavan cunter l’emancipaziun dals gidieus en general resp. en spezial cunter lur tractament egual sin il sectur economic.

L’onn 1830 ha la Revoluziun da fanadur en Frantscha cupitgà ils Bourbons sut Charles X ed installà il ‹retg burgais› Louis Philippe d’Orléans. Quests eveniments han er dà nov schlantsch a las forzas liberalas en la Germania ed en autras parts da l’Europa. Uschia han gia gì lieu il 1830 sullevaziuns localas en divers principadis tudestgs, sco per exempel a Braunschweig, l’Electorat da Hessen, en il Reginavel da la Saxonia ed a Hannover, las qualas han per part manà a l’installaziun da constituziuns en ils stadis respectivs.
Er en ils stadis talians sco er en las provinzas polaccas da l’Austria, Prussia e Russia èsi vegnì en il decurs dals onns 1830 a sullevaziuns cun la finamira da cuntanscher l’autonomia naziunala e statala. En il Reginavel Unì dals Pajais Bass ha la Revoluziun beltga manà a la secessiun da las provinzas meridiunalas ed a la fundaziun d’in stadi beltg independent en furma d’ina monarchia parlamentara.

Tut en tut ha il sistem da Metternich però pudì sa mantegnair per entant, e quai cumbain ch’i sa mussavan dapertut stgarps. Uschia eri er vegnì suenter ils Decrets da Karlsbad e malgrà las ‹persecuziuns da demagogs› tar ulteriuras reuniuns spectacularas en il spiert da la Festa da Wartburg. In enconuschent exempel furma la Festa da Hambach dal 1832, a chaschun da la quala è vegnida mussada – sco gia il 1817 – demonstrativamain la bandiera republicana en las colurs nair-cotschen-aur ch’era atgnamain scumandada.

L’Assagl da las guardias a Francfurt ils 3 d’avrigl 1833 ha gia furmà in’emprima emprova d’ina gruppa da ca. 50 students da metter ad ir ina revoluziun en l’entira Germania. L’acziun era drizzada cunter la sedia dal Bundestag tudestg che vegniva resguardà dals democrats sco instrument da la politica da restauraziun. Suenter avair assaglì las duas guardias da polizia da Francfurt, vulevan ils revoltants metter en fermanza ils delegads dals prinzis en il Bundestag, quai che dueva daventar il fanal per la sullevaziun en tut il pajais. L’acziun ch’era gia vegnida tradida ordavant ha però fatg naufragi gia a l’entschatta, suenter ina sajettada ch’ha chaschunà intgins morts e blessads.

In factur decisiv per l’erupziun da la Revoluziun da mars ha furmà il success da la Revoluziun da favrer dal 1848 en Frantscha. Da là ennà era la sbrinzla revoluziunara sa derasada svelt en ils stadis tudestgs cunfinants. En Frantscha èsi reussì da destituir da ses uffizi il retg burgais Louis Philippe, ch’era daventà pli e pli ‹malfidaivel› als princips dal liberalissem, e da proclamar la Segunda Republica. Quai ha mess ad ir moviments revoluziunars che duevan agitar il continent durant radund in onn e mez.

Ils pli impurtants centers da la Revoluziun suenter ils eveniments en Frantscha han furmà Baden, la Prussia, l’Austria, l’Italia Superiura, l’Ungaria, la Baviera e la Saxonia. Ma er en auters stadis e principadis han gì lieu sullevaziuns ed èn vegnidas manadas tras radunanzas popularas, a chaschun da las qualas ils participants han articulà pretensiuns revoluziunaras. Partind da la radunanza populara a Mannheim dals 27 da favrer 1848 – ch’ha formulà per l’emprima giada las ‹Pretensiuns da mars› – sa clamavan las finamiras principalas da la Revoluziun en Germania sco suonda: 1. armament dal pievel cun libras elecziuns dals uffiziers; 2. libertad da pressa absoluta; 3. dretgiras d’assisas tenor l’exempel da l’Engalterra; 4. l’installaziun immediata d’in parlament tudestg.

En il Reginavel dal Danemarc han ils eveniments revoluziunars manà il 1849 ad ina nova constituziun ch’ha installà la monarchia constituziunala ed in parlament a duas chombras cun dretg da votar general.

En tscherts pajais da la Confederaziun tudestga, per exempel en ils reginavels Württemberg e Hannover u a Hessen-Darmstadt, han ils prinzis fatg bainspert concessiuns. Là en vegnids installads ‹ministeris da mars› liberals ch’han per part ademplì las pretensiuns dals revoluziunars, per exempel cun installar dretgiras d’assisas, abolir la censura da pressa u liberar ils purs da lur tributs feudals. En tals pajais ha la Revoluziun prendì in andament relativamain paschaivel, grazia a las concessiuns temprivas. Savens èn però er be vegnidas fatgas empermischuns, a las qualas èn suandadas naginas u be paucas adattaziuns concretas da las relaziuns politicas ed economicas. 

Gia a partir dal matg/zercladur 1848 èn s’intensivadas las activitads restaurativas da vart da las dinastias regentas. Quellas han chatschà ils revoltants en ils singuls stadis da la Confederaziun tudestga pli e pli en la defensiva. La terrada da l’insurrecziun da zercladur a Paris en l’ulteriur decurs da la Revoluziun da favrer franzosa ha furmà in eveniment decisiv ch’ha mess ad ir la cuntrarevoluziun (‹reacziun›) er en ils auters stadis europeics. L’insurrecziun da zercladur dals lavurants da Paris vala istoricamain sco mument decisiv per la separaziun tranter la burgaisia ed il proletariat revoluziunar.

In decurs cronologic da la Revoluziun en total sa lascha be preschentar cun resalvas, damai ch’ils singuls eveniments na sa refereschan betg adina evidentamain in a l’auter. Las singulas decisiuns ch’èn vegnidas prendidas (e puspè revedidas) als differents nivels ed en differents lieus han per part gì lieu quasi a medem temp, per part però er durant fitg differentas fasas da la Revoluziun. 


































































Gia ils 7 da favrer 1848 aveva gì lieu a Mannheim ina radunanza populara, a chaschun da la quala èn vegnidas anticipadas las pretensiuns fundamentalas da la revoluziun. Ils revoluziunars badais, surtut lur ferma ala radicaldemocratica, han dumandà suenter las pli vastas midadas insumma.

Sut l’egida dals advocats Friedrich Hecker e Gustav Struve han els tranter auter pretendì da stgaffir ina suveranitad dal pievel per propi, d’abolir ils privilegis da l’aristocrazia, d’armar il pievel e d’introducir ina taglia progressiva sin las entradas. Cun quai han els er formulà pretensiuns socialrevoluziunaras e socialisticas.

Sco represchentants da l’ala sanestra en il parlament preliminar a Francfurt, il qual dueva preparar las elecziuns en in’assamblea naziunala constituenta, han Struve e Hecker pretendì ina republica federativa tudestga che dueva betg mo realisar midadas politicas, mabain er socialas. In program correspundent ch’è vegnì preschentà da Struve è però vegnì refusà da la maioritad dal parlament preliminar.

Sinaquai han Hecker, Struve e lur aderents empruvà da realisar lur ideas sin atgna via, nà dal sidvest da la Germania, en furma da la Revolta da Hecker. A Constanza han els apparentamain proclamà ils 12 d’avrigl 1848 la republica (ensemen cun il professer d’universitad Gottfried Kinkel da Bonn ed auters cumpogns da cumbat). Hecker è sa mess sin via cun radund 1200 umens en direcziun da la Planira dal Rain. Qua dueva el s’unir cun in’ulteriura colonna che vegniva dirigida dal poet revoluziunar da sanestra Georg Herwegh e da sia dunna Emma ed entrar en la chapitala badaisa Karlsruhe. Là era previs da proclamar la republica per l’entira regiun da Baden. Omaduas gruppas èn però vegnidas victorisadas e chatschadas dapart entaifer curt temp tras militar regular: il corp da voluntaris da Hecker ils 20 d’avrigl 1848 en in Cumbat sper Kandern en il Guaud Nair, il corp da Herwegh in’emna pli tard sper Dossenbach. Hecker ha pudì mitschar en l’exil, il qual al ha manà da la Svizra en ils Stadis Unids.

In’ulteriura sullevaziun da Struve a Lörrach, nua ch’el aveva proclamà ils 21 da settember 1848 la republica, ha medemamain fatg naufragi. Struve è vegnì mess en fermanza e sentenzià a chaschun d’in process d’auttradiment ensemen cun auters revoluziunars ad in chasti d’arrest (dal qual el è vegnì liberà il 1849 a chaschun da las revoltas da matg). L’ulteriur svilup revoluziunar a Baden è surtut stà lià a las cuntraversas en connex cun l’Assamblea naziunala da Francfurt. 

Suenter che l’Assamblea naziunala da Francfurt ha fatg naufragi, èsi vegnì il matg 1849 a Baden ed en auters stadis tudestgs a las uschenumnadas revoltas da matg (durant la champagna a favur da la Constituziun imperiala). Ils democrats vulevan sfurzar tras la renconuschientscha da lur regenzas en rom da l’implementaziun regiunala da la Constituziun imperiala.

En la fortezza da la Confederaziun a Rastatt ha la garnischun badaisa revoltà ils 11 da matg. Paucs dis pli tard è gronduca Leopold fugì da Baden a Coblenza. Il prim da zercladur 1849 ha ina regenza provisorica sut il politicher liberal Lorenz Brentano surpiglià la pussanza guvernativa. Igl è vegnì tar cumbats cunter truppas federalas e l’armada prussiana sut il commando da Wilhelm da la Prussia, l’imperatur tudestg Wilhelm I da pli tard. A l’armada revoluziunara da Baden n’èsi betg reussì da tegnair pitg a la surpussanza da las truppas prussianas.

Il zercladur 1849 stevan ils revoluziunars badais sut il commando dal general polac Ludwik Mieroslawski. Mieroslawski era in schuldà versà e tacticher cumprovà da la revoluziun. En rom da la Revoluziun da mars aveva el era gia manà tras il 1848 l’insurrecziun dals Polacs da Posen cunter la predominanza prussiana ed autras sullevaziuns polaccas da pli baud. Gia il prim da fanadur 1849 è Mieroslawski però sa retratg sco cumandant da las truppas revoluziunaras a Baden; el è stà trumpà da la tenuta targlinanta da la regenza da Brentano, il qual preferiva da negoziar ed ha uschia retardà l’armaziun generala sco ch’ella vegniva pretendida dals radicals. Ultra da quai era la morala da la truppa sa sbassada, uschia che Mieroslawski è stà da l’avis che las premissas militaras per in success da la Republica da Baden na sajan betg dadas.

Pervi da l’indecisadad da Brentano è quel vegnì cupitgà anc la fin zercladur 1849 tras Gustav Struve e ses aderents. Ma quest pass n’ha betg pudì impedir il process da dissoluziun da las truppas revoluziunaras. E senza in commando militar unitar n’avevan ils corps da voluntaris restants praticamain nagina schanza. En quel mument era la sconfitta da la Revoluziun da Baden quasi sigillada. 

Da vart dals revoluziunars da Baden è er il socialist Friedrich Engels sa participà activamain als cumbats. Engels era il 1848/49 redactur da la ‹Neue Rheinische Zeitung› che vegniva edida da Karl Marx ed a medem temp in observatur critic-simpatisant da la revoluziun. In onn avant, il favrer 1848, avevan Engels e Marx edì per incumbensa da la Lia dals communists ‹Il Manifest communistic›. Er Wilhelm Liebknecht, ch’era da quel temp anc relativamain nunenconuschent e che dueva pli tard daventar in dals cunfundaturs da la Partida da lavurants socialdemocrata, era activ da vart dals revoluziunars, tranter auter sco adjutant da Gustav Struve.

Ils 23 da fanadur 1849 è la fortezza da Rastatt crudada suenter in assedi da trais emnas. Quai ha muntà la fin definitiva da la Revoluziun badaisa. 23 revoluziunars èn vegnids executads, intgins auters sco Gustav Struve, Carl Schurz e Lorenz Brentano han pudì mitschar en l’exil. En tut han radund 80 000 persunas (ca. 5 % da la populaziun) bandunà suenter la Revoluziun il pajais. Intgins dals revoluziunars ils pli prominents han pli tard cuntinuà en ils Stadis Unids lur engaschament politic a favur dals dretgs democratics ed han fatg là carriera. Carl Schurz è daventà il 1877 minister da l’intern dals Stadis Unids ed è stà en quest uffizi fin il 1881.

En congual cun las autras insurrecziuns en la Confederaziun tudestga è la Revoluziun da Baden stada segnada da la pretensiun la pli consequenta suenter ina republica democratica. En ils gremis e parlaments revoluziunars dals auters principadis da la Confederaziun tudestga è percunter vegnì dà la preferenza ad ina monarchia constituziunala a basa d’ina imperialitad ereditara. 

Sut la pressiun dals eveniments revoluziunars a Berlin dals 6 da mars 1848 ha il retg prussian Friedrich Wilhelm IV l’emprim dà suenter e fatg concessiuns. El è stà d’accord da convocar la dieta, d’introducir la libertad da pressa, d’allontanar las barrieras da duana e da refurmar la Confederaziun tudestga. Suenter avair prelegì ils 18 da mars la proclamaziun correspundenta hai dà dus culps or da buis da militar, ils quals han stgatschà millis dals burgais ch’eran sa radunads sin la plazza dal chastè. Sinaquai èsi vegnì a Berlin tar cumbats da barricadas tranter revoluziunars e las truppas prussianas regularas. Als revoluziunars èsi l’emprim reussì d’avair il suramaun. Sin cumond dal retg èn las truppas vegnidas retratgas ils 19 da mars or da la citad. Ils cumbats han chaschunà la mort da plirs tschient cumbattants e manà a dapli che milli blessads dad omaduas varts.

Il retg è sa sentì necessità da render onur als revoluziunars mazzads. Ils 19 da mars ha el fatg la reverenza davant ils crudads mess en bara, avant che quels èn vegnids sepulids ils 22 da mars sin il Santeri dals crudads da mars (ch’ha mantegnì quest num fin il di dad oz). Ils 21 da mars è il retg chavaltgà tras Berlin cun ina fascha en las colurs da la revoluziun nair-cotschen-aur ed accumpagnà d’in gardist che purtava ina bandiera en las medemas colurs. En plirs pleds spontans ha el sincerà al pievel giubilant ses sustegn per las finamiras naziunalas. La saira sgulatschava la bandiera tudestga er sin la cupla dal chastè. En ina proclamaziun ha il retg fatg a savair: «Jau hai retschavì oz las veglias colurs tudestgas e tschentà mai e mes pievel sut la venerabla bandiera da l’Imperi tudestg. La Prussia vegn ad ir si da qua davent en la Germania.» Il proxim di ha el scrit adascus a ses frar, il prinzi Wilhelm: «Per salvar tut hai jau stuì m’ornar ier voluntarmain cun las colurs da l’Imperi. Uschespert che la situaziun è sa calmada, las prend jau puspè giu!»

En ina proclamaziun ‹A mes pievel e la naziun tudestga› ha el empermess che la Prussia duaja daventar ina part da la Germania. Ils 29 da mars 1848 è vegnì installà in ministeri da mars liberal. A quel na duevi però betg reussir da sa far valair envers l’aristocrazia ed il militar. Ils 20 da zercladur è el puspè vegnì abolì.

La fin matg 1848, suenter che la situaziun politica era sa calmada in pau, ha il retg fatg ina vieuta reacziunara. Ils 14 da zercladur ha l’assagl da l’arsenal da Berlin manà ad ina nova unda revoluziunara. Il pievel è s’armà or da l’arsenal dad armas. Ils 2 da november 1848 è il general Friedrich Wilhelm graf da Brandenburg vegnì numnà primminister da la Prussia. In’emna pli tard èn las truppas roialas returnadas a Berlin. A la cuntrarevoluziun ch’è suandada è er stà participà il deputà conservativ Otto von Bismarck che dueva daventar pli tard primminister prussian e la finala chancelier da l’Imperi tudestg fundà il 1871. Las contractivas da l’Assamblea naziunala prussiana ch’han gì lieu a partir dals 22 da matg han finalmain fatg strada a la constituziun che Friedrich Wilhelm IV e ses antecessurs avevan empermess dapi il 1815, ma mai realisà. Ma la finala dueva er questa nova emprova restar senza success: La proposta per ina constituziun ch’è vegnida preschentada il fanadur 1848 e che preveseva intginas refurmas liberaldemocraticas è vegnida refusada tant dals deputads conservativs sco er dal retg.

Ils 10 e 15 da november 1848 ha il retg fatg interrumper la sesida da l’Assamblea naziunala prussiana cun forza militara. A Düsseldorf han forzas revoluziunaras sinaquai fatg appel ils da 14 november 1848 da boicottar la taglia. Per exequir e controllar il boicot è la guardia burgaisa armada sa declerada sco ‹permanenta› ed ha intercurì pauc pli tard l’uffizi postal dal lieu sin daners da taglia. Pervi da questas acziuns è vegnì proclamà ils 22 da november 1848 il stadi da bloccada sur la citad e la guardia burgaisa è vegnida scumandada. Ils 5 da december ha il retg ordinà da schliar l’Assamblea naziunala ch’el aveva transferì a Brandenburg. Anc il medem di ha el sfurzà si ina constituziun che steva lunsch davos las pretensiuns da la Revoluziun da mars. La posiziun da pussanza dal retg n’è betg vegnida tangada. Medemamain ha quel resalvà a sasez il dretg da veto cunter tut las decisiuns da la dieta prussiana sco er il dretg da schliar il parlament da tut temp. Il ministeri statal – che furmava la regenza prussiana – aveva da dar pled e fatg al retg e betg al parlament. Tuttina cuntegneva la constituziun anc ina u l’autra concessiun liberala, las qualas èn però vegnidas modifitgadas successivamain en il decurs dals proxims mais.

La fin matg 1849 è l’assamblea naziunala vegnida remplazzada tras la chombra dals deputads prussiana che furmava la segunda chombra. Igl è vegnì introducì in dretg d’eleger a trais classas per segirar la predominanza dals possedents. Quest dretg d’elecziun nundemocratic è stà en vigur en la Prussia fin l’onn 1918.

Questa reacziun ha manà surtut en las provinzas occidentalas da la Prussia a novs cuntramoviments. En circuls d’elecziun da tenuta liberala u catolica en la Renania ed en la provinza Westfalen èn vegnids elegids en la chombra dals deputads prussiana surtut ils candidats democratics. Las truppas dal retg avevan però obtegnì il surmaun sur ils revoluziunars il pli tard il matg 1849 – suenter la disditga da la Sullevaziun d’Iserlohn a Westfalen e da l’assagl da l’arsenal a Prüm en la Renania.

Il Gronducadi da Posen, en il qual vivevan surtut Polacs, furmava il 1848 ina provinza prussiana. L’anteriur stadi polac-lituan era gia daventà vers la fin dal 18avel tschientaner il termagl da las pussanzas grondas europeicas. Suenter pliras spartiziuns sfurzadas tranter la Russia, la Prussia e l’Austria aveva il stadi chalà d’exister il 1795.

A l’entschatta dal 19avel tschientaner ha be existì dal 1807 fin il 1815 in stadi vasal polac sut la protecziun da Napoleun, numnadamain il Ducadi da Varsovia sut duca Friedrich August I da Saxonia ch’era a medem temp il retg da la Saxonia. Suenter la fin dal temp napoleonic è il Ducadi da Varsovia vegnì repartì il 1815 a chaschun dal Congress da Vienna sin la Russia e la Prussia; las duas pussanzas èn s’obligadas da garantir il caracter naziunal polac da la populaziun.

En il decurs dals proxims onns e decennis èsi adina puspè vegnì en ils territoris polacs da la Russia, da la Prussia e da l’Austria a conspiraziuns ch’intendevan da laschar reviver ina Pologna independenta. L’onn 1830, suenter la Revoluziun da fanadur franzosa, è prorutta la Sullevaziun da november, la quala dueva però restar senza success.
Il 1846 èn vegnids scuverts en il Gronducadi da Posen ils plans per ina sullevaziun che dueva cumpigliar l’entira Pologna. Il manader da questa conspiraziun, il revoluziunar polac Ludwik Mieroslawski, è vegnì mess en fermanza e sentenzià il december 1847 a Berlin a la mort; il mars 1848 è la sentenzia vegnida transfurmada – ensemen cun quella da set auters conspiraturs – en arrest a vita duranta.

Suenter ils cumbats dals 18 e 19 da mars 1848 a Berlin èn 90 revoluziunars polacs, tranter els era Mieroslawski e Karol Libelt, vegnids relaschads or da la praschun. A l’entschatta da la Revoluziun da mars, la quala è vegnida resentida en tut l’Europa sco ‹primavaira dals pievels›, predominava tranter ils revoluziunars ina tenuta positiva envers il naziunalissem polac; en quest senn è er la sullevaziun a Posen vegnida beneventada a l’entschatta. Curt suenter sia liberaziun è Mieroslawski sa mess l’avrigl e matg 1848 a la testa da la sullevaziun dals Polacs da Posen cunter il domini prussian che vegniva uss resentì sco ‹tudestg›. La sullevaziun è sa drizzada cunter integrar territoris polacs en las elecziuns en l’Assamblea naziunala da Francfurt e cunter incorporar ina part da la Pologna en in stadi naziunal tudestg. La finamira a lunga vista era d’unifitgar las singulas parts dal pajais en ina nova Pologna. En quest senn intendeva la Revoluziun a Posen er la liberaziun dal Reginavel polac, vul dir da l’uschenumnada Pologna da congress che furmava dapi il 1831, suenter la sperdita da l’autonomia, ina provinza sut domini direct da la Russia.

En il decurs da la Revoluziun en Prussia, cura che las forzas conservativas han puspè cumenzà a dominar, è la tenuta bainvulenta envers la Pologna sa midada en ina posiziun pli naziunalistica. Ultra da quai na vuleva il retg prussian Friedrich Wilhelm IV betg ristgar ina guerra cun la Russia pervi da la sullevaziun a Posen. Ils 9 da matg 1848 è l’insurrecziun dals Polacs da Posen vegnida abattida d’ina surpussanza da truppas prussianas e Mieroslawski è vegnì mess en fermanza. Sin intervenziun da la Frantscha revoluziunara è el vegnì grazià suenter curt temp e bandegià or dal pajais en direcziun Frantscha. Il zercladur 1849 è el lura vegnì clamà dals revoluziunars da Baden ch’al han tschentà a la testa da lur armada revoluziunara (cf. survart).

Suenter la Revoluziun dal 1848 avevan ils Polacs en la Prussia stuì realisar ch’ina sullevaziun cun la forza na mainia betg al success giavischà. Sco metoda per mantegnair la coesiun naziunala e far frunt a la politica da germanisaziun prussiana è la lavur organica en il stadi prussian, ch’aveva uss ina basa constituziunala, daventada adina pli impurtanta. 

En l’imperi habsburgais e stadi multinaziunal Austria n’è la monarchia betg be vegnida smanatschada tras sullevaziuns vehementas en il coc dal pajais, mabain er tras agitaziuns revoluziunaras en ulteriuras parts dal stadi sco en la Boemia, l’Ungaria e l’Italia Superiura. Il Reginavel da Sardegna-Piemunt sustegneva ils revoluziunars cun meds militars. Entant che las sullevaziuns en quests territoris perifers avevan en mira l’independenza da la dominanza austriaca, intendeva la Revoluziun a Vienna ed en autras citads austriacas ina vieuta liberala e democratica en la politica da la regenza e la fin dal temp da la restauraziun.

Er en l’Austria eri vegnì il 1847/1848 tar in enviern da fom. La miseria economica ha surtut pertutgà las gruppas da la populaziun dischavantagiadas. Ed er entaifer ils lavurants vegniva la malaveglia envers il sistem politic antiquà adina pli gronda. Ovras sco ‹Neue Sklaven› dad Alfred Meissner u la poesia da Karl Beck ‹Warum wir arm sind› porschan in maletg evident da la gritta e desperaziun che regiva tranter la populaziun.

La finala è prorutta ils 13 da mars 1848 a Vienna la Revoluziun en l’Austria, e quai cun l’assagl sin la chasa dals stans e cun attentats da socialrevoluziunars sin affars e fabritgas en la periferia da la citad. ‹Was kommt dort von der Höh› (‹Höh› sa referescha a la polizia e las casernas) è daventà la chanzun da la revoluziun; quella vegn anc oz chantada da diversas uniuns da students per commemorar la participaziun da la legiun academica. Gia avant l’assagl sin la chasa dals stans aveva il manader dals naziunalists ungarais Lajos Kossuth exprimì en in pled scrit ils 3 da mars sia malaveglia cun il sistem politic e formulà la pretensiun dals revoluziunars da transfurmar la monarchia a moda parlamentara e da relaschar constituziuns per ils singuls pajais austriacs. Il pled è vegnì prelegì dad Adolf Fischhof en l’assamblea dals stans. L’emprova da surdar ina petiziun a l’imperatur Ferdinand è sa sviluppada ad ina veritabla demonstraziun, uschia che l’archiduca Albrecht ha dà il cumond da sajettar, quai ch’ha chaschunà ils emprims morts.

La saira dals 13 da mars è il chancelier dal stadi prinzi Metternich, la figura simbolica odiada da la restauraziun che dumbrava en il fratemp ses 74 onns, sa retratg ed è fugì en l’Engalterra. 

Ils 14 da mars ha l’imperatur Ferdinand I fatg emprimas concessiuns: El ha approvà la furmaziun d’ina garda naziunal ed ha dismess la censura. L’auter di ha el ultra da quai empermess da relaschar ina constituziun.

Ils 17 da mars è vegnida furmada l’emprima regenza responsabla. Il minister da l’intern Franz von Pillersdorf ha formulà in’emprima constituziun; quella è vegnida proclamada ils 25 d’avrigl, il di da naschientscha da l’imperatur. La constituziun cuntegneva però be modestas concessiuns democraticas; surtut il sistem da duas chombras ed il reglament electoral ch’è vegnì publitgà ils 9 da matg han manà a novs tumults. Pervi da la ‹petiziun da stemprà› dals 15 da matg è la constituziun vegnida modifitgada en quest senn ch’il parlament dueva be pli consister d’ina chombra e ch’igl al èn vegnidas concedidas cumpetenzas constitutivas. Enfin ch’il parlament aveva deliberà ina nova constituziun dueva per entant restar en vigur l’emprima. En vista ad ina nova unda agitatorica è l’imperatur, ch’era surdumandà cun la situaziun, la finala fugì a Puntina.

Ils 16 da zercladur han truppas austriacas sut Alfred prinzi da Windischgrätz abattì la Sullevaziun da Tschuncaisma a Prag.

Ils 22 da fanadur 1848 ha l’archiduca Johann avert la sesida constituenta dal parlament austriac ("Reichstag") cun 383 delegads da l’Austria e dals pajais slavs. Tranter auter è vegnida decidida l’entschatta settember la liberaziun dals purs da la servilitad ereditara. 

En l’Ungaria ha gì lieu dapi ils 12 da settember 1848 ina sullevaziun sut il commando da Lajos Kossuth ch’è ida a finir en cumbats guerrils cunter las truppas imperialas; ultra da quai è il minister da guerra austriac, Theodor graf Baillet de Latour, vegnì assassinà ils 6 d’october. Sinaquai è prorutta a Vienna la terza fasa da la Revoluziun austriaca. En il decurs da quella èsi reussì als burgais, students e lavurants viennais da sa patrunar da la chapitala suenter che las truppas da la regenza eran fugidas. Ma ils revoluziunars han be pudì sa tegnair per curt temp a la pussanza.

Ils 23 d’october è la citad da Vienna vegnida serrada en da truppas cuntrarevoluziunaras ch’èn avanzadas nà da la Croazia e da la Boemia. Malgrà la vehementa resistenza da la populaziun viennaisa, è la citad vegnida reconquistada suenter in’emna tras las truppas imperialas. Radund 2000 revoltants eran vegnids per la vita. Ulteriurs manaders da la Revoluziun d’october a Vienna èn vegnids sentenziads a la mort u a lungs chastis d’arrest. 

Tranter las unfrendas ch’eran vegnidas executadas tenor dretg da guerra sa chattava er il deputà liberal-republican da l’Assamblea da Francfurt Robert Blum ch’era ordvart popular. El era vegnì sajettà ils 9 da november 1848 malgrà si’immunitad parlamentara ed era uschia daventà in martir da la revoluziun. 

Ils 2 da december 1848 ha gì lieu en l’Austria in midament dal suveran. Ils eveniments revoluziunars avevan rendì evidenta la flaivlezza da manar da l’imperatur Ferdinand I. Sin iniziativa dal primminister austriac, litinent feldmarschal Felix prinzi da Schwarzenberg, ha Ferdinand abditgà e surdà il tron a ses nev da 18 onns Franz ch’ha surpiglià il num d’imperatur Franz Joseph I. Cun quest num è el s’orientà explicitamain a ses antenat Joseph II (1741–1790) ch’aveva persequità ina politica da vastas refurmas. 

Cun quai è la Revoluziun en l’Austria stada abattida. La Constituziun ch’era vegnida elavurada il mars n’è mai entrada en vigur. Per il mument han ils eveniments en l’Ungaria ed en l’Italia però retardà l’intenziun da Franz Joseph I da far valair sia pretensiun da pussanza en l’entir imperi habsburgais.

Culturalmain è l’onn 1848 stà segnà per in curt temp da la dismessa da la cesura. Quai ha gì per consequenza ch’in grond dumber d’ovras èn vegnidas stampadas, che gasettas e periodicas èn naschidas e puspè svanidas e che la cultura da scriver è sa midada a moda fundamentala. Las ovras ‹Die Presse frei!› da Friedrich Gerhard, ‹Der tote Zensor› da M.G. Saphirs u ‹Geheime Polizei› da Ferdinand Sauters dattan in maletg da l’atmosfera da partenza che regiva da quel temp. Er il sistem vertent è vegnì crititgà fermamain, sco che mussan numerusas ovras e poesias d’auturs sco Johann Nestroy, Anastasius Grün u Franz Grillparzer.

Il zercladur 1848 ha gì lieu a Prag la Sullevaziun da Tschuncaisma. A quest eveniment era precedì dals 2 als 12 da zercladur il congress dals Slavs ch’aveva medemamain gì lieu a Prag ed al qual era sa participà sper ils Polacs da Posen e Slavs da l’Austria sco sulet Russ l’anarchist Michail Bakunin. Ils participants dal congress avevan pretendì da transfurmar la monarchia dal Danubi en ina confederaziun da pievels cun ils medems dretgs. Explicitamain sbittada era vegnida la pretensiun suenter in stadi naziunal tschec; enstagl èn be vegnids prendids en mira pli vasts dretgs d’autonomia envers la regenza centrala austriaca. L’imperatur austriac Franz Ferdinand I ha refusà strictamain tut questas pretensiuns. Sinaquai han revoluziunars tschecs cumenzà la Sullevaziun da Tschuncaisma cunter il domini austriac. Quella è vegnida abattida ils 16 da zercladur 1848 da truppas austriacas.

En l’Ungaria ha Lajos Kossuth remplazzà ils 12 da settember 1848 il primminister liberal Lajos Batthyány. Pervi dals eveniments revoluziunars ch’han gì lieu en l’Austria ha il pajais refusà da renconuscher l’imperatur Ferdinand I sco retg da l’Ungaria. 

Sfurzond tras l’imperatur la Constituziun da mars èsi vegnì ils 7 da mars 1849 tar ina sullevaziun d’independenza. Per rebatter quella è in’armada imperiala marschada en l’Ungaria. Quella ha però stuì sa retrair ils 10 d’avrigl 1849 en vista al fatg che l’armada revoluziunara era vegnida rinforzada tras corps da voluntars ed emigrants polacs. 

Ils 14 d’avrigl 1849 ha il parlament ungarais declerà si’independenza da la chasa Habsburg-Lorena e proclamà la republica. Sinaquai è Kossuth vegnì declerà sco administratur dals dretgs imperials en l’Ungaria. Sco tal aveva el cumpetenzas dictatoricas.

Ils ulteriurs stadis europeics n’han però betg renconuschì l’independenza da l’Ungaria. Perquai han truppas russas sustegnì l’armada austriaca; ensemen han els la finala abattì la Revoluziun ungaraisa. Ils 3 d’october 1849 han las ultimas unitads ungaraisas capitulà en la fortezza Komárom. Ils proxims dis ed emnas èn dapli che tschient dals manaders da la Sullevaziun ungaraisa vegnids executads ad Arad. Ils 6 d’october 1849, precis in onn suenter la Sullevaziun d’october a Vienna, è suandada l’execuziun da l’anteriur primminister Batthyány a Pest.

Lajos Kossuth, che furmava politicamain il pli impurtant represchentant dal moviment da libertad ungarais, ha pudì mitschar l’avust 1849 en l’exil. Fin a sia mort l’onn 1894 a Turin è el s’engaschà a favur da l’independenza da l’Ungaria.

Suenter la fin da l’egemonia napoleonica consistiva l’Italia da numerus stadis singuls. Ils territoris da l’Italia dal Nord (la Lumbardia, il Veneto, la Toscana e Modena) stevan sut la suveranitad austriaca. Sin il pli tard a partir dals onns 1820 avevan gì lieu emprimas sullevaziuns dal "risorgimento" ch’intendeva da stgaffir in stadi unitar talian e che sa drizzava perquai er cunter il domini austriac en l’Italia Superiura. Spezialmain activs eran a partir dals onns 1830 ils moviments clandestins enturn ils revoluziunars radicaldemocratics Giuseppe Mazzini e Giuseppe Garibaldi; inspirads da la Revoluziun da fanadur en Frantscha han els mess ad ir pliras sullevaziuns en differentas parts dal pajais, las qualas duevan però tuttas far naufragi.

Er dal temp da la Revoluziun da mars han ils revoluziunars en l’Italia giugà ina rolla centrala. En la gasetta scumandada ‹Giovine Italia› ha Mazzini derasà sias tesas areguard in’Italia unida e libra en in’Europa dals pievels liberada da las dinastias monarchicas. Quellas n’han betg be influenzà la revoluziun en ils stadis talians, mabain èn stadas d’impurtanza per ils moviments radicaldemocratics en bleras regiuns da l’Europa.
Ils eveniments revoluziunars dal 1848 n’han betg be chattà in grond resun en l’Italia dal Nord, mabain er en autras provinzas da l’Italia. Gia il schaner 1848 avevan gì lieu a Sicilia, Milaun, Brescia e Padua emprimas sullevaziuns da cumbattants per la libertad talians cunter la predominanza dals Bourbons en il sid e dals Austriacs en il nord dal pajais; ils 17 da mars 1848 eran questas revoltas anc s’intensivadas a Venezia e Milaun. A Milaun han ils revoluziunars declerà l’independenza da la Lumbardia da l’Austria e si’adesiun al Reginavel da Sardegna-Piemunt. Questa situaziun ha la finala manà a la guerra tranter Sardegna-Piemunt e l’Austria.

Retg Carlo Alberto da Sardegna-Piemunt aveva gia relaschà ils 4 da mars 1848 en ses stadi ina constituziun represchentativa orientada a la Frantscha, cun la quala el aveva introducì la monarchia constituziunala. El vuleva profitar da l’atmosfera revoluziunara en l’Italia per unir l’Italia sut sia direcziun. Suenter emprims success han ils Austriacs sut feldmarschal Johann Wenzel Radetzky però battì ils 25 da fanadur 1848 a Custozza en vischinanza dal Lai da Garda las truppas da Carlo Alberto. En l’armistizi dals 9 d’avust ha la Lumbardia stuì ceder la Lumbardia a l’Austria. Be la citad da Venezia n’è per entant betg vegnida occupada. Revoluziunars talians avevan declerà ils 23 da mars 1848 la citad sco independenta e proclamà la Repubblica di San Marco sut la direcziun da Daniele Manin.
Cura che putschists èn sullevads il favrer 1849 en la Toscana cunter il gronduca Leopold II da Habsburg, è danovamain prorutta la guerra. Quella ha Radetzky puspè pudì decider a favur dals Austriacs imperials cun victorisar ils 23 da mars 1849 a chaschun da la Battaglia sper Novara sur l’armada da Sardegna che dumbrava betg main che 100 000 schuldads. Uschia è il moviment d’unificaziun talian per il mument stà terrà e la predominanza austriaca en l’Italia dal Nord è stada restabilida. Retg Carlo Alberto da Sardegna-Piemunt ha demissiunà a favur da ses figl Vittorio Emanuele II ed è ì en il Portugal en l’exil. Il nov retg ha segnà ils 6 d’avust a Milaun in contract da pasch cun ils Austriacs. 

Sco davosa bastiun da las insurrecziuns en l’Italia dal Nord dals onns 1848/49 è la Republica da Venezia revoluziunara vegnida abattida ils 24 d’avust 1849. Radetzky ha retschet da l’imperatur l’uffizi dal guvernatur general, civil e militar, da la regiun Lombardo-Venezia.

Er en blers territoris talians che na stevan betg sut il domini austriac han gì lieu durant il 1848/49 disturbis revoluziunars, per exempel en il Reginavel da Napoli-Sicilia. Là avevan gì lieu revoltas gia il schaner 1848, las qualas han la finala necessità retg Ferdinando II da relaschar ina constituziun.

Pervi da l’atmosfera adina pli agitada ha papa Pius IX bandunà il november 1848 la citad da Roma ed il stadi pontifical. El è scappà a Gaeta a la costa da Napoli-Sicilia. Ils 9 da favrer 1849 han ils revoluziunars romans sut Giuseppe Mazzini proclamà la republica en il stadi dal Vatican. Ils 3 da fanadur 1849 è la Revoluziun romana però vegnida abattida tras truppas franzosas e spagnolas, quai ch’ha per part manà a protestas en la Frantscha sezza, per exempel a Lyon. Suenter avair terrà ils insurgents, è la pussanza vegnida surpigliada d’in comité executiv che sa cumponiva da cardinals. Pir il 1850 è il papa returnà, ha revocà ina gronda part da las refurmas ch’el aveva realisà il 1846 ed ha etablì relaziuns d’in stadi da polizia.

En la Baviera han gì lieu a partir dals 4 da mars 1848 adina dapli disturbis ed insurrecziuns democratics e liberals. Il retg bavarais Ludwig I ha dà suenter ils 6 da mars ad intginas pretensiuns dals revoluziunars ed ha elegì in cabinet liberal. Il retg sa chattava però er uschiglio en ina crisa pervi da sia relaziun betg confurma a sia posiziun cun l’apparenta sautunza spagnola Lola Montez, pervi da la quala el ha per part negligì las fatschentas dal stadi. Quest’affera ha manà a critica envers Ludwig er da vart catolic-conservativa. Ils 11 da mars 1848 è Lola Montez vegnida bandischada da Minca. Novs disturbis èn proruts cura ch’igl ha gì num che la sautunza saja puspè returnada. Sinaquai ha il retg abditgà a favur da ses figl Maximilian II.

Suenter il naufragi da la Constituziun da Francfurt èsi vegnì il matg 1849 ad ina sullevaziun en il Palatinat dal Rain che tutgava da quel temp tar la Baviera. En il decurs da quella è il Palatinat dal Rain vegnì separà per curt temp dal domini bavarais. Sco l’entira champagna a favur da la Constituziun imperiala è però er questa revolta vegnida abattida svelt tras truppas prussianas. 

En il Reginavel da la Saxonia è suandà il mars 1848 als eveniments revoluziunars ina midada da minister e refurmas liberalas. Suenter ch’il retg saxon ha però refusà la Constituziun imperiala ch’è vegnida relaschada ils 28 da mars 1849 a Francfurt, è prorutta ils 3 da matg a Dresden la Sullevaziun da matg.

La figura centrala da questa revolta da radund 12 000 persunas, tranter las qualas sa chattava er il dirigent da la curt Richard Wagner, è stà l’anarchist russ Michail Bakunin. La finamira da la sullevaziun era da chatschar tras la Constituziun imperiala e da cuntanscher dretgs democratics. Il cumbat dals radicals, ch’eran organisads en l’uniun da mars, aveva però main en mira l’implementaziun da la Constituziun sezza, mabain plitost la renconuschientscha d’ina republica saxona entaifer quella.

Suenter ch’il retg era fugì or da la citad en la fortezza Königstein han ils ministers abditgà e las chombras èn vegnidas schliadas. Sinaquai han ils revoluziunars furmà ina regenza provisorica. Las truppas saxonas sa chattavan per gronda part a Holstein. La regenza saxona ch’era mitschada ha clamà en agid la Prussia. Ils 9 da matg 1849 han las truppas prussianas abattì la sullevaziun ensemen cun las truppas prussianas restantas, e quai suenter cumbats sin via ordvart violents.

La fin mars 1848 è prorutta en ils dus ducadis settentriunals Schleswig e Holstein ina sullevaziun naziunala tudestga. Quai suenter ch’il retg danais Frederik VII aveva planisà – sut l’influenza dals naziunalliberals danais – ina constituziun communabla per il Reginavel dal Danemarc e per ils Ducadis da Schleswig e Holstein. Ils dus ducadis suttastevan da quel temp al retg danais en sia funcziun sco duca. Sco feud tudestg furmava Holstein però a medem temp ina part dal Sontg Imperi roman resp. a partir dal 1815 da la Confederaziun tudestga, entant che Schleswig era in feud roial danais. Ils naziunalliberals tudestgs avevan tema che Schleswig vegnia incorporà en il Danemarc ed han perquai furmà ina regenza provisorica. Quella è vegnida renconuschida il matg 1848 dal Bundestag da la Confederaziun tudestga a Francfurt, e quai anc avant l’avertura da l’Assamblea naziunala; ins ha però evità da recepir la regiun Schleswig formalmain en la Confederaziun. Sinaquai è prorutta l’emprima guerra tudestg-danaisa. Per incumbensa da la Confederaziun èn truppas prussianas avanzadas sut feldmarschal general Friedrich von Wrangel fin en il Jutland.

Quest proceder ha manà a squitsch diplomatic sin la Prussia da vart da la Russia e da l’Engalterra ch’han smanatschà da sustegnair il Danemarc cun forzas militaras. La Prussia ha dà suenter e retg Wilhelm IV ha fatg ils 26 d’avust 1848 in armistizi cun il Danemarc. En quel era previs la retratga da las truppas federalas or da Schleswig e Holstein sco er la schliaziun da la regenza provisorica a Kiel.

Che la Prussia ha agì en questa dumonda a moda autonoma ha manà ad ina crisa entaifer l’Assamblea naziunala da Francfurt. Igl era vegnì evident, quant minimals ils meds e quant pitschna l’influenza da l’Assamblea naziunala eran. A la fin dals quints era ella exponida senza nagin agid als dus stadis singuls ils pli pussants, la Prussia e l’Austria. Damai che l’Assamblea naziunala na disponiva da nagins agens meds da pussanza per pudair cuntinuar la guerra cunter il Danemarc senza la Prussia, è ella stada sfurzada ils 16 da settember 1848 d’acceptar l’armistizi proponì. La consequenza da quest’approvaziun èn stads danovamain dischurdens en tut la Germania e surtut a Francfurt sez. Sinaquai èn vegnidas spedidas truppas prussianas ed austriacas a Francfurt; cunter quellas èsi vegnì ils 18 da settember tar cumbats da barricada. Tar quest cumbat na gievi als revoltants gnanc pli tant per la dumonda dal Schleswig-Holstein, mabain pli e pli per defender la Revoluziun sezza.

Ils 12 da favrer 1848 aveva Friedrich Daniel Bassermann pretendì en la radunanza dals stans badaisa da pudair delegar ina represchentaziun dal pievel en il Bundestag tudestg. Sinaquai ha questa pretensiun survegnì adina dapli autodinamica ordaifer ils parlaments; la finala è vegnida convocada ils 5 da mars l’assamblea da Heidelberg ch’è ida a fin cun relaschar l’invit per in preparlament sco constituanta. Ils 3 da mars ha il Bundestag reagì sin il squitsch da la publicitad cun conceder la libertad da pressa. Silsuenter ha el empruvà da recuperar la suveranitad er sin il champ da la constituziun e da la represchentanza parlamentara, numnadamain cun conceder ch’i saja necessari da reveder l’acta da la Confederaziun e da nominar in gremi da deschset per elavurar la basa per ina nova constituziun per ina Germania unida. En il preparlament avevan ils liberals il suramaun envers la sanestra radicala; ils emprims dis d’avrigl ha quel decidì da collavurar cun la Confederaziun tudestga e da prender per mauns communablamain las elecziuns tar in’assamblea naziunala constituanta. Cun quest pass sperava il preparlament da pudair obtegnair la legitimaziun statala per l’agen moviment. Per represchentar ils revoluziunars envers il Bundestag è vegnì endrizzà ina cumissiun dals tschuncanta ed il Bundestag ha envidà ils stadis da la Confederaziun tudestga da manar tras las elecziuns en l’Assamblea naziunala. Quella è sa reunida l’emprima giada ils 18 da matg 1848 en la baselgia da s. Paul a Francfurt a.M. ed ha elegì il liberal moderà Heinrich von Gagern sco president. L’Assamblea naziunala ha installà ina pussanza centrala provisorica sco executiva ch’ha surpiglià dal Bundestag la pussanza statala. Questa pussanza centrala vegniva dirigida da l’archiduca austriac Johann, ed il prinzi Karl zu Leiningen è daventà il primminister dal ministeri da l’Imperi ch’è vegnì stgaffì da nov.

L’Assamblea naziunala da Francfurt dueva preparar in’unificaziun tudestga a basa d’in stadi naziunal ed elavurar ina Constituziun imperiala per tut la Germania. En l’Assamblea eran surtut represchentadas las classas socialas burgaisas, umens cun possess e furmaziun, auts uffiziants, professers, uffiziers, derschaders, procuraturs publics, advocats e.a. Pervi da questa constellaziun persunala è l’Assamblea per part vegnida taxada dal pievel sco ‹parlament d’onoraturs› u ‹parlament da professers›. En rom da la lavur parlamentara èn bainprest sa furmadas diversas gruppaziuns e fracziuns. Quellas sa cumponivan pli u main da duas alas ideologicas e da duas partidas dal center: la sanestra democratica, il center sanester parlamentar-liberal, il center dretg constituziunal-liberal e la dretga conservativa.

Las posiziuns da las singulas fracziuns tanschevan da la fundaziun d’ina republica parlamentara democratica sur la monarchia constituziunala cun u senza l’Austria fin al mantegniment dal status quo.

La dischuniun dals deputads ha paralisà l’Assamblea, ma er la mancanza d’ina executiva abla d’agir che fiss stada buna da far valair las decisiuns dal parlament. Quellas han savens fatg naufragi pervi d’acziuns autonomas e nuncoordinadas da vart da l’Austria u da la Prussia. Questa constellaziun ha manà a pliras crisas, sco per exempel en la dumonda davart il Schleswig-Holstein (cf. survart).

Malgrà tut ils incaps è vegnida deliberada ils 28 da mars 1849 cun ina maioritad da 42 vuschs la Constituziun da Francfurt che preveseva sco soluziun la varianta d’ina Germania pitschna (pia senza l’Austria) sut la direcziun da la Prussia. Il retg da la Prussia era previs sco imperatur. Ma ils 3 d’avrigl ha retg Friedrich Wilhelm IV da la Prussia refusà l’onur d’imperatur ch’al era vegnida suttamessa tras l’uschenumnada deputaziun imperiala. La curuna imperiala, uschia Friedrich Wilhelm, saja be «in tschertgel fatg da merda ed arschiglia nauscha». Cun quai aveva l’Assamblea naziunala da Francfurt facticamain fatg naufragi. Dals stadis tudestgs da grondezza mesauna avevan 29 approvà la Constituziun; l’Austria, la Baviera, la Prussia, la Saxonia e Hannover l’avevan refusà. Ils deputads prussians ed austriacs han bandunà l’Assamblea, suenter che lur regenzas als avevan clamà enavos.

Per tuttina far passar la Constituziun en intgins pajais, e quai malgrà che la cuntrarevoluziun vegniva adina pli ferma, èsi vegnì il matg 1849 en intgins centers da la Revoluziun tar las insurrecziuns da matg che stattan en connex cun la champagna da la Constituziun imperiala. Questas insurrecziuns han furmà ina segunda fasa radicalisada da la Revoluziun, la quala ha cuntanschì en tschertas parts da la Confederaziun, sco per exempel a Baden ed en la Saxonia, dimensiuns da guerra civila. L’Assamblea naziunala da Francfurt ha pers tras revocaziuns e tras demissiuns la gronda part da ses commembers. Ils 30 da matg ha ella dischlocà sco ‹Parlament parzial›, senza ils deputads prussians ed austriacs, da Francfurt a Stuttgart. Ils 18 da zercladur è quest parlament vegnì schlià cun la forza tras truppas dal Württemberg. Cun abatter ils 23 da fanadur a Rastatt ils davos cumbats revoluziunars, aveva la Revoluziun tudestga dal 1848/49 fatg definitivamain naufragi.

Il fatg che la Revoluziun è vegnida abattida e che la reacziun ha victorisà, ha stgaffì in specific dualissem tudestg che differenziescha tranter l’idea da la naziun e quella da la democrazia. En Frantscha, en ils Stadis Unids ed en autras naziuns dal vest ch’han realisà cun success revoluziuns vegnan ils terms ‹naziun› e ‹democrazia› resguardads tradiziunalmain plitost sco unitad. In confess a la naziun è en quests cas per ordinari er in confess a la democrazia. En Germania ha il dualissem numnà però influenzà l’istorgia dal pajais a lunga vista. E fin oz vegn la relaziun tranter ‹naziun› e ‹democrazia› discutada qua a moda cuntraversa.

Suenter il naufragi da la Revoluziun è sa messa tras ina cuntrarevoluziun reacziunara. Durant il decenni suenter il 1848, che vegn lura era titulà sco èra da reacziun, èsi vegnì ad ina tscherta restauraziun da las veglias relaziuns, senza però cuntanscher las dimensiuns da las repressiuns da Metternich dal temp dal Vormärz.

Che la finamira d’etablir in stadi naziunal ha evidentamain fatg naufragi, ha savens per consequenza ch’ins survesa ils success restants da la Revoluziun dal 1848/49. Igl ha numnadamain dà baininqual progress ch’è vegnì cuntanschì durant la Revoluziun ed il qual n’ha betg pli pudì vegnir revedì tras la cuntrarevoluziun.

En emprima lingia è da numnar en quest connex la dissoluziun definitiva da l’urden feudal. La pretensiun da schliar la servilitad ereditara e las grevezzas feudalas ha pledentà vastas parts da la populaziun rurala e purila, quai ch’ha contribuì a moda essenziala al moviment da massa dal mars 1848 ed al success da la Revoluziun da mars. La tema d’ina guerra da purs e d’ina revoluziun sociala ha lura era gì per consequenza ch’ils pussants han dà suenter relativamain spert e concedì, almain parzialmain, las midadas giavischads. L’idea ch’ils purs sajan sa retratgs suenter che lur pretensiuns èn vegnidas ademplidas, ch’els hajan uschia privà la Revoluziun da sia basa ed hajan contribuì al nunsuccess da quella ha il scienzià da cultura Wilhelm Heinrich Riehl formulà gia en il 19avel tschientaner. Entaifer la nova istoriografia è questa tesa però vegnida relativada. Retschertgas da l’istorgia dal mintgadi e da la cultura han mussà che parts da la populaziun rurala èn stadas participadas bundant pli ferm als eveniments revoluziunars dal 1848/49 che quai ch’ins aveva pensà sur lung temp. Surtut la champagna a favur da la Constituziun imperiala è vegnida sustegnida da grondas parts da la populaziun rurala ed er purila. 

In ulteriur success dals onns da revoluziun ha furmà la dissoluziun da la giustia d’inquisiziun secreta dal temp da la restauraziun e dal Vormärz. La pretensiun che la giurisdicziun penala stoppia esser publica e ch’i vegnian installadas dretgiras da giuraders publicas avevan furmà elements centrals da las pretensiuns da mars. Che quests postulats èn vegnids ademplids, ha manà ad in meglierament substanzial da la segirezza giuridica.

Grazia al fatg che la censura da pressa è vegnida schluccada durant la Revoluziun, ha plinavant pudì sa sviluppar ina pressa pli u main pluralistica. Novas gasettas han prendì influenza da sanestra fin a dretga sin ils eveniments politics actuals. Da vart da la sanestra è quai per exempel stà il cas en furma da la ‹Neue Rheinische Zeitung›, edida da Karl Marx, ch’è vegnida scumandada il 1849. Il center moderà era tranter auter represchentà tras la ‹Deutsche Zeitung› e la dretga ha edì la ‹Neue Preussische Zeitung› (‹Kreuzzeitung›), en la fundaziun da la quala Otto von Bismarck è stà cumpiglià. Cun il ‹Kladderadatsch› è er naschì il matg 1848 ina da las emprimas impurtantas gasettas satiricas da la Germania.

La finala è l’idea naziunala d’ina uniun tudestga pitschna vegnida realisada da las forzas regentas conservativas sut l’egida da la Prussia. La persuna centrala da quest process d’unificaziun è stà Otto von Bismarck, il primminister prussian a partir dal 1862. Suenter las trais uschenumnadas ‹guerras d’unificaziun tudestgas› che la Prussia ha manà cunter il Danemarc, l’Austria e la Frantscha, è vegnì proclamà il 1871 l’Imperi tudestg cun retg Wilhelm I da la Prussia sco imperatur tudestg.

En il decurs dals decennis è il naziunalissem e militarissem tudestg vegnì surelevà ed idealisà adina pli fitg, e quai cun discreditar a medem temp da vart da la classa sociala regenta ils ideals democratics. Quest svilup ha er promovì a mesa vista resentiments antisemitics e fullà via a gruppas e partidas naziunalisticas che sa posiziunavan adina pli fitg a dretga. Quai ha la finala contribuì als svilups politics catastrofals da l’emprima mesadad dal 20avel tschientaner: Emprima Guerra mundiala, temp dal naziunalsocialissem, Segunda Guerra mundiala e holocaust. 

Pir cun la fundaziun da la Republica Federala Tudestga l’onn 1949, precis tschient onns suenter la disditga da la Revoluziun, han pudì vegnir realisads ils ideals democratics oriunds da la Revoluziun. Tant en la Constituziun da Weimar sco er en la Lescha fundamentala ("Grundgesetz") da la Republica Federala Tudestga èn vegnids integrads elements centrals da la Constituziun da Francfurt dal 1849 ch’aveva fatg naufragi. Er la Republica democratica tudestga è sa referida, cumbain cun metter auters accents, als impuls ch’èn resortids dal moviment da l’onn 1848.

Ils onns 1848/49 n’han ils novs moviments d’emancipaziun, surtut il moviment dals lavurants ed il moviment da dunnas, betg pudì influenzar a moda decisiva l’andament u ils resultats da la Revoluziun. Quests moviments n’eran betg represchentads entaifer ils parlaments e dependevan perquai da la sanestra burgaisa-liberaldemocrata. La Revoluziun ha però promovì a moda durabla lur furmaziun ed organisaziun. I suondan intgins exempels da structuras ed instituziuns ch’èn sa furmadas da quel temp e ch’han survivì las repressiuns dal temp da la reacziun:

Sin iniziativa dal tipograf Stephan Born è vegnida fundada ils 3 da settember 1848 a Berlin l’‹Allgemeine Deutsche Arbeiterverbrüderung›. Quella vala sco emprima organisaziun da lavurants surregiunala en Germania ed ha mess ad ir il moviment dals sindicats. Ils 12 da matg 1849 ha la schurnalista e cumbattanta per ils dretgs da la dunna Louise Otto, ch’è vegnida enconuschenta suenter sias nozzas da pli tard sco Louise Otto-Peters, fundà la ‹Frauen-Zeitung›, en la quala ella ha tranter auter fatg appel a las lavurantas da sa furmar tenor l’exempel da las associaziuns da lavurants. 

Las forzas liberalas èn s’organisadas il 1861 – sco emprima partida politica en il senn modern insumma – sco ‹Deutsche Fortschrittspartei›. Pervi dal conflict areguard la constituziun prussiana ils onns 1866 e 1868 è quella però sa dividida en las fracziuns ch’eran gia sa mussadas dal temp da l’Assamblea naziunala da Francfurt e che tanschevan da posiziuns naziunalliberalas e liberalas fin als liberals da sanestra e socialliberals. En questa sparpagliaziun dal liberalissem tudestg ed en l’ulteriur svilup da las partidas ch’èn resortidas da quest moviment daventa la polaritad tranter las duas ideas ‹naziun› e ‹democrazia› spezialmain evidenta.
Il moviment radical-libertar ed antistatal da l’anarchissem è sa sviluppà anc pli ferm en direcziun d’in socialissem fundamental. En il decurs dals onns 1870 èsi vegnì entaifer l’Associaziun da lavurants internaziunala, l’‹Emprima Internaziunala›, tar in conflict avert tranter ils represchentants anarchistics dal socialissem enturn Michail Bakunin ed ils represchentants marxistics enturn Karl Marx. La dispita ha la finala manà a la ruptura tranter anarchissem e communissem ed a la dissoluziun da l’Internaziunala fin il 1876.

Blers dals democrats radicals che n’eran betg vegnids mess en fermanza u executads èn fugids durant e suenter la Revoluziun en l’exil. Suenter il 1848/49 hai dà undas d’emigraziun senza paregl, e quai surtut vers ils Stadis Unids da l’America. Là è sa furmada ina denominaziun specifica per ils immigrants tudestgs ch’èn vegnids en il pajais en consequenza da la Revoluziun da mars: "The Forty-Eighters". Blers dad els èn er sa distinguids en ils Stadis Unids tras in engaschament politic decidì a favur dals dretgs democratics. Els èn per exempel s’engaschads il 1860 per l’elecziun dad Abraham Lincoln sco president american, han cumbattì la sclavaria ed èn sa participads da vart dals stadis dal nord a la Guerra da secessiun ch’ha durà dal 1861 fin il 1865. Intgins dad els, sco per exempel Lorenz Brentano u Carl Schurz, han er fatg en l’America carriera politica. Schurz è stà dal 1877 fin il 1881 minister da l’exteriur dals Stadis Unids.

Bainiqual ulteriur democrat radical ch’era restà en Germania u ch’è returnà suenter l’amnestia dal 1862, è s’unì a partir dals onns 1860 cun il moviment da lavurants che creschiva rapidamain sco er cun ils socialdemocrats che s’orientavan en il 19avel tschientaner a las ideas marxisticas; da quests divers moviments e partidas dueva sa sviluppar tranter il 1863 ed il 1890 la partida socialdemocrata da la Germania (SPD). 

Suenter il 1849 èn las differenzas tranter corps d’orientaziun monarchica ed uniuns da students liberals sa mantegnidas ad interim. Las uniuns da students, ch’avevan figurà a ses temp sco avrapista da la Revoluziun da mars, han però pers pli e pli lur influenza politica. Suenter l’unificaziun da l’Imperi dal 1870/71 è la gronda part da las uniuns da students s’arranschada cun las relaziuns politicas.

Praticamain tut las tendenzas socialas e politicas che duevan avair influenza en il decurs dal 20avel tschientaner en Germania ed en l’Europa – da la sanestra radicala sur ils democrats burgais fin a la dretga naziunalistica – pon sa referir ad ideas, persunalitads e svilups ch’avevan chattà durant ils onns da revoluziun 1848/49 lur tempra da basa. Perquai èsi be consequent ch’i vegn regurdà oz en furma da numerus lieus commemorativs e nums da vias als eveniments da la Revoluziun da mars.

Tenor Hans-Ulrich Wehler han sis facturs flaivlentà la Revoluziun tudestga:

In ulteriur istoriograf ch’è sa fatschentà da rudent cun ils eveniments dal 1848/49 è Thomas Nipperdey. L’emprim drizza el l’egliada sin ils liberals, perquai ch’a quels è vegnì fatg pli tard las pli grondas reproschas. La fin finala avevan ils liberals la maioritad davos sai e betg la minoritad radicala. Ils liberals sa posiziunavan tant cunter la sanestra sco er cunter la cuntrarevoluziun ed eran, sco gia ditg, revoluziunars cunter veglia. Els vulevan midar l’existent, ma transferir la revoluziun en la legalitad. Ins na possia betg spetgar dals liberals dal 19avel tschientaner, uschia Nipperdey, ch’els partevan las normas da pli tard areguard l’egualitad da tuts. Forsa che lur tema d’ina revoluziun sociala e d’in reschim da terrur sco en Frantscha ils onns 1792/93 saja stada exagerada; ma en mintga cas na saja ella betg stada nungiustifitgada, damai ch’il radicalissem da sanestra eri ina pussanza reala.

Davart las finamiras da las differentas partidas possian ins esser oz da different avis. Sch’ins resguardia però quant realisticas ch’ellas eran da ses temp e tge schanzas ch’ils singuls concepts avevan, sche saja il proceder successiv, ma decidì da vart dals liberals tuttavia stà ina strategia che fascheva senn, almain uschè ditg sco che las pussanzas veglias eran flaivlas. La sanestra, surtut la republicana, speculava pli ferm sin moviments da massa. Ils liberals eran percunter, cun ina tscherta raschun, sceptics areguard il pievel, damai che blers sa tegnevan tuttavia anc vi dals princips da la monarchia e dals stadis singuls. Perquai avess la cuntrarevoluziun pudì mobilisar massas cunter la revoluziun republicana. La consequenza fiss stada ina guerra burgaisa, en la quala forsa schizunt ulteriurs stadis (sco la Russia) fissan intervegnids. Tscherts opponents da la sanestra avessan schizunt beneventà ina tala catastrofa da la gronda guerra europeica cunter la Russia reacziunara: «Els vulevan ristgar il diluvi, per che quel mainia els sezs a la pussanza.»

Daspera tira Nipperdey er a strada in’alternativa pussaivla da vart da l’ala dretga dals liberals. A quella fissi forsa bain reussì da refurmar a moda fundamentala la Confederaziun tudestga; ma quai fiss stà memia pauc, schizunt per blers represchentants or da las atgnas retschas. Er l’opziun d’ina collavuraziun pli stretga tranter l’ala dretga dals liberals e la sanestra moderada enturn Robert Blum na saja betg stada pussaivla, damai che la sanestra simpatisava vaira ferm cun las ideas dals radicals.

Tenor Mike Rapport ha il naufragi da la Revoluziun muntà ina schanza manchentada ch’ha mess ad ir la ‹via speziala› tudestga. Betg da sutensi, mabain da surengiu, cun agid da la pussanza militara prussiana saja vegnì fundà da Bismarck in imperi revoluziunar ch’haja furmà il scherm dal Terz Reich da pli tard. Ils liberals tudestgs hajan medemamain siemià da pussanza, da pussanza tudestga, ed hajan mess l’unificaziun naziunala sur la libertad politica. «Quai ha forsa furmà la tragedia pli profunda da 1848: schizunt ils liberals eran be memia pronts d’unfrir la libertad a la pussanza.»

Helga Grebing percunter intercurescha la tesa da la via speziala a moda fitg critica e surpiglia per la Revoluziun dal 1848 la formulaziun da Michael Stürmer che quella n’haja betg exnum ‹fatg naufragi›, mabain saja plitost restada ‹nunfinida›. En general pon ins constatar che la perscrutaziun pli nova ha crititgà e relativà fermamain la tesa da la ‹via speziala› tudestga. Enstagl vegnan accentuads oz ils tratgs cuminaivels dal process da modernisaziun en Germania ed en l’Europa en general.



</doc>
<doc id="12196" url="https://rm.wikipedia.org/wiki?curid=12196" title="Antoine de Saint-Exupéry">
Antoine de Saint-Exupéry

Antoine Marie Jean-Baptiste Roger Vicomte de Saint-Exupéry (curt Antoine de Saint-Exupéry; * 29 da zercladur 1900 a Lyon; † 31 da fanadur 1944 en vischinanza da l’Île de Riou sper Marseille) è stà in scriptur franzos e pilot.

Gia dal temp da vita era Antoine de Saint-Exupéry in autur renconuschì e curunà da success. Suenter sia mort, durant ils decennis dal suenterguerra, è el alura avanzà ad in autur da cult, e quai cumbain ch’el veseva sasez plitost sco pilot da professiun che scriveva be a l’ur. Ses raquint cun caracter da paraula ‹Il Pitschen Prinzi› tutga cun bundant 140 milliuns exemplars tar ils cudeschs vendids il pli bler en tut il mund.

De Saint-Exupéry è naschì ils 29 da zercladur 1900 a Lyon sco terz da tschintg uffants dal Comte Jean-Marc de Saint Exupéry (1863–1904). Il bab è mort cura che ses figl aveva quatter onns.

Antoine de Saint-Exupéry è l’emprim creschì si a Lyon e sin bains da la famiglia en la Frantscha dal Sid. Il 1909 è el vegnì cun ses frar pli giuven en in internat a Le Mans che vegniva manà da gesuits. Il fanadur 1912, durant las vacanzas da stad ad Ambérieu-en-Bugey, ha el dastgà accumpagnar l’emprima giada il pilot e constructur Gabriel Salvez-Wroblewski sin in sgol; el aveva dà da crair a quel d’avair la lubientscha da sia mamma. De Saint-Exupéry è stà fascinà dal sgol. Ils davos onns dal gimnasi ha el passentà cun ses frar en in internat dals marianists a Friburg en Svizra.

Suenter il "baccalauréat" (matura) il 1917 ha de Saint-Exupéry frequentà al Lycée Saint-Louis a Paris las classas preparatoricas per l’École navale, perquai ch’el vuleva daventar uffizier da la marina. El n’ha però betg gì success tar ils examens, e crudà tras duas giadas en il rom litteratura e n’ha betg survegnì ina da las plazzas da studi contingentadas. In’ulteriura frida ha furmà la mort andetga da ses frar l’onn 1917, chaschunada d’in disturbi dal cor. Questa sperdita ha commovì profundamain Antoine de Saint-Exupéry.

Ils onns 1920 e 1921 ha el studegià architectura a l’École nationale supérieure des beaux-arts a Paris, però senza s’acquistar in diplom.

Dal 1921 fin il 1923 ha de Saint-Exupéry absolvì ses servetsch militar tar la chavallaria a Strassburg ed è vegnì scolà sco mecanist d’aviuns. Da laschar far el la scolaziun sco pilot ha l’armada refusà, damai ch’el n’aveva betg absolvì il curs da preparaziun correspundent. De Saint-Exupéry ha sinaquai acquistà il brevet da pilot cun absolver uras da sgol privatas.

Terminads quests onns da furmaziun, avess de Saint-Exupéry pudì restar tar l’aviatica militara sco uffizier da professiun e pilot; ma la famiglia aristocrata da sia spusa Louise de Vilmorin, la sora d’in camarat da classa da Paris, è s’opponida vehementamain ad in’existenza talmain privlusa da lur schender futur. Spetgond sin las nozzas – las qualas na duevan la finala tuttina betg avair lieu – ha de Saint-Exupéry lavurà a Paris sco emploià da diversas firmas. Daspera sgulava el tar mintga chaschun ed en il salun da si’onda aristocrata Yvonne de Lestrange, duchessa da Triest, è el entrà en contact cun litterats da Paris. 

L’onn 1923 era de Saint-Exupéry praticamain senza meds finanzials ed ha cumenzà a lavurar sco pilot. I sa tractava da curts sgols turistics, durant ils quals el mussava als passagiers la citad da Paris. L’onn 1925 è de Saint-Exupéry apparì l’emprima giada sco autur cun publitgar la novella ‹L’Aviateur›.

Il 1926 è el vegnì engaschà da la societad da vitgira aviatica Latécoère a Toulouse, e quai l’emprim sco member dal persunal a terra. Bainspert ha el pudì midar tar ils pilots e sgulava a l’entschatta l’etappa Toulouse–Casablanca, alura Casablanca–Dakar. Il 1927/28 è el stà durant 18 mais manader da la plazza d’atterament intermediar sin il Cabo Juby sper il lieu principal Tarfaya che tutgava da quel temp tar la colonia marocana da la Spagna. En quest lieu solitari regorda oz in monument a sia preschientscha. En sia funcziun sco schef da la plazza aviatica ha el gì differentas giadas problems cun ils Berbs guerrescs da la regiun. Repetidamain ha el er stuì spendrar collegas ch’avevan fatg en il desert atterraments d’urgenza. Per il salvament d’en tut 14 pilots ha el retschavì il 1930 la pli auta decoraziun d’onur che la Frantscha surdat a civilists, il Chevalier de Légion d’Honneur. La gronda part dal temp ha el però passentà al Cabo Juby cun spetgar sin il proxim aviun. Durant quest temp ha el scrit in text pli lung, il pitschen roman ‹Courrier Sud› (1928), che descriva il davos sgol d’in pilot e che enserra er ina trista istorgia d’amur.

L’onn 1929 ha de Saint-Exupéry absolvì tar ils pilots da la marina a Brest ina furmaziun supplementara en navigaziun. Silsuenter è el sa rendì per sia societad en l’Argentinia, che furmava da quel temp il pajais il pli bainstant da l’America dal Sid, per endrizzar là lingias da posta aviatica e da spediziun aviatica. Sias experientschas sco responsabel per ils emprims sgols da notg, ils quals han pudì vegnir manads tras – malgrà tut ils privels – cun success, ha el elavurà en il roman ‹Vol de nuit› (1930). Il text tracta dal davos sgol mortal d’in pilot ed è vegnì distinguì cun il renumà Prix femina. Quai ha muntà per Antoine de Saint-Exupéry il success decisiv sco autur.

L’entschatta 1931 ha el maridà Consuelo Suncín Sandoval, ina Salvadoriana ch’era daventada gia baud vaiva. La nozza civila ha gì lieu a Nizza, la ceremonia nupziala ha il pèr festivà ad Agay, nua che la famiglia de Saint-Exupéry aveva ina residenza da champagna.

Silsuenter è Antoine de Saint-Exupéry puspè sa rendì sco pilot da lingia en l’Africa dal Sid ed è per part er stà engaschà sco pilot d’emprova per idroplans (quai ch’al avess ina giada prest custà la vita). Il 1934 è el vegnì engaschà da la nova Air France, a la quala eran sa colliadas pliras societads aviaticas. Uschia è el per exempel sgulà il 1934 cun in bun effect da reclama a Saigon (da quel temp la chapitala da la colonia franzosa Vietnam) ed il 1935 ha el fatg cun l’aviun in viadi da referats enturn la Mar Mediterrana. Il matg 1935, avend la regenza franzosa e sovietica gist fatg in patg d’assistenza cunter il Reich tudestg, ha el visità per incumbensa da la gasetta ‹Paris-Soir› la chapitala sovietica Moscau ed ha scrit davart ses segiurn ina seria d’artitgels ch’ha chattà grond’attenziun.

Il december 1935 ha Saint-Exupéry empruvà da rumper il record dal percurs Paris–Saigon. 200 kilometers davant Cairo ha el però stuì far in atterament d’urgenza en il desert egipzian. Suenter in marsch da tschintg dis tras il desert è el fruntà sin ina caravana ed è vegnì spendrà.

L’entschatta da l’onn 1937 ha el passentà per ‹Paris-Soir› in mais sco reporter en la Spagna che sa chattava amez la guerra burgaisa. Quella ha el descrit da la vart republicana (la quala vegniva sustegnida be a mesas tras la nova regenza franzosa che vegniva dominada da la front populara).

Mez favrer 1938 ha Saint-Exupéry empruvà da far in sgol da record New York–Terra da fieu (Argentinia dal Sid). Suenter in atterament intermediar a Guatemala al è però malgartegiada la partenza, el è dà giu ed è vegnì blessà grevamain. Durant sia reconvalescenza a New York ha el edì la collecziun ‹Terre des hommes› che cuntegna tant texts novs sco er pli vegls. Il tema da quels è surtut in laud a la collegialitad tranter umens, a l’adempliment dals duairs ed a l’idealissem sco er a la solidaritad ed a l’umanitad. Si’ovra, ch’è cumparida l’entschatta 1939, ha tutgà il gnerv dal temp ed è daventada in grond success. Il cudesch è vegnì undrà cun il Grand Prix du Roman de l’Académie française; ed er la translaziun americana, sut il titel ‹Wind, Sand and Stars›, è sa vendida fitg bain ed è vegnida premiada.

Antoine de Saint-Exupéry era gist returnà d’in viadi tar ses editur american, cura che la Segunda Guerra mundiala è prorutta l’entschatta settember 1939. El è vegnì clamà sut las armas ed è l’emprim stà en servetsch sco instructur da pilots. Silsuenter è el sez daventà pilot tar in squadrun d’exploraziun ed è daventà il matg/zercladur 1940 sez perditga, co che la Frantscha dal Nordost è sfundrada en il caos suenter l’attatga tudestga, l’uschenumnà "blitz allemand". Dal temp da l’armistizi (ils 25 da zercladur) e da la demobilisaziun da las forzas armadas franzosas sa trategneva el en l’Algeria; silsuenter ha el passentà in temp sin il bain rural da sia sora ad Agay/Frantscha dal Sid. Qua ha el cuntinuà a scriver vi d’ina ovra liric-narrativa da cuntegn filosofic-moral ch’el aveva gia cumenzà il 1936; quella dueva cumparair postum sco fragment (‹Citadelle›).
La fin 1940 è Saint-Exupéry viagià sur il Maroc ed il Portugal neutral en ils Stadis Unids, nua ch’eran s’accumulads ses onuraris d’autur americans. A New York n’è el però betg sa sentì bain: cuntrari a si’atgna tenuta simpatisava la gronda part dals Franzos che residiavan là numnadamain cun marschal Pétain e cun il reschim autoritar da dretga che quel aveva gist etablì. Durant ses temp en ils Stadis Unids ha el midà ses num da famiglia da Saint Exupéry en Saint-Exupéry. A chaschun d’in segiurn pli lung en la California, nua ch’il reschissur Jean Renoir che viveva en l’exil aveva l’intenziun da far ina versiun cinematografica da si’ovra ‹Terre des hommes›, ha Saint-Exupéry scrit il 1941 sia proxim’ovra, ‹Pilote de guerre›, en la quala el ha elavurà sias atgnas experientschas dal temp da guerra. Il cudesch è cumparì il 1942 l’emprim en translaziun americana; apaina cumparida en Frantscha, è l’ovra vegnida scumandada da la censura dal reschim da Pétain.

L’entschatta 1943 ha Saint-Exupéry publitgà a New York dus texts pli curts: ‹Lettre à un otage› e ‹Le petit prince› (rumantsch: ‹Il Pitschen Prinzi›). Tar l’emprim’ovra sa tracti d’ina brev fictiva drizzada ad in ami gidieu, la quala cuntegna er passaschas liricas, essaisticas e narrativas. Cun quella vuleva l’autur appellar als Franzos en tut il mund da solidarisar cun la Frantscha ch’era gist vegnida occupada dal tuttafatg da truppas tudestgas (11 da november 1942). ‹Le petit prince› dueva daventar a lunga vista l’ovra la pli enconuschenta da Saint-Exupéry; fin oz è quella vegnida translatada en tut il mund en bundant 140 linguas. I sa tracta d’in raquint cun caracter da paraula che tracta d’in pilot ch’ha stuì far in atterrament d’urgenza en il desert. Là scuntra el in pitschen giuven, il qual è vegnì d’in asteroid sin la Terra. Il text maschaida elements reals e surreals e sa lascha leger – ord perspectiva da l’autur – sco ina confruntaziun desperada cun la situaziun turmentanta da la Frantscha en chadainas, cun il pensar utilitaristic da l’America ch’el refusa sco er cun l’atgna nauscha conscienza envers sia dunna ch’el ha laschà enavos en Frantscha – la ‹rosa› dal ‹Pitschen Prinzi›.

Il matg 1943 è Saint-Exupéry sa rendì en l’Algeria che vegniva en il fratemp controllada da truppas angloamericanas ed è puspè daventà pilot da l’aviatica militara. A sias abilitads da sgular n’aveva la lunga pausa però betg fatg bain. Faschond el, da return d’in da ses emprims sgols, in atterrament accidental, è el vegnì licenzià dal servetschs militar cun renviar a sia vegliadetgna sco er a sias diversas blessuras.

Las relaziuns envers ils aderents da las ‹Libras forzas armadas franzosas›, cun lur chau Charles de Gaulle, eran segnadas da quel temp d’ina disfidanza vicendaivla. Saint-Exupéry ha rinfatschà als gaullists d’esser fixads sin la praisa da la pussanza. El quintava che quels vegnian a far purificaziuns memia severas, quai ch’el giuditgava sco cuntraproductiv.

Sinaquai è Saint-Exupéry s’occupà ad Algier cun problems tecnics dals novs propulsurs a reacziun (el possedeva gia intgins patents ch’eran colliads cun la tecnica da sgular). Daspera ha el però cuntinuà a scriver vi da si’ovra ‹Citadelle›. Grazia a ses renum al èsi reussì da laschar reactivar sia licenza da sgular per in dumber limità da sgols d’exploraziun. Quels ha el l’emprim absolvì sin l’insla Sardegna ch’ils Americans avevan occupà en il fratemp, pli tard lura nà da la Corsica reconquistada.

Ils 31 da fanadur 1944 è Saint-Exupéry partì la damaun da la plazza aviatica da Bastia per far ses ultim sgol d’exploraziun tenor plan. La Lockheed F-5 è partida en direcziun Grenoble, ma n’è mai returnada. Sco raschun per sia scumparsa èn vegnidas tratgas en consideraziun diversas pussaivladads: in culp ostil, in defect tecnic, ma er suicidi (damai che quai dueva esser ses davos sgol e che Saint-Exupéry era da quel temp fitg depressiv, sco che cumprovan sias ultimas brevs).

L’onn 1948 ha Hermann Korth, ch’era plevon ad Aachen, scrit a l’editur da Saint-Exupéry Gaston Gallimard ch’in diari da guerra nodia per ils 31 da fanadur 1944: "«Anruf Tribun Kant Abschuss I Aufklärer brennend über See. Aufklärung Ajaccio unverändert»."

Cun nettegiar sias raits ha il pestgader da Marseille Jean-Claude Bianco chattà l’onn 1998 il bratschlet d’argient da Saint-Exupéry, e quai en la mar a l’ost da Île de Riou che sa chatta sutvart Marseille. En il bratschlet èn engravads ses num e quel da sia dunna Consuelo, sco er ils nums e l’adressa da ses editurs a New York Reynal & Hitchcock.

Pir l’onn 2000 ha Luc Vanrell, in sfunsader da Marseille ed exploratur dal mund subaquatic, chattà parts da l’aviun sin il fund da la Mar Mediterrana en vischinanza da l’Île de Riou. La maschina è vegnida salvada il 2003 ed ha pudì vegnir identifitgada cun agid dal numer ‹2734› ch’era engravada en il turbocompressur d’in dals dus motors. Il lieu da chat è situà lunsch en il vest da la ruta da sgol ch’era fixada per il sgol d’exploraziun da Saint-Exupéry. Probablamain vuleva el far en atgna reschia fotografias d’exploraziun da Marseille per cuntanscher per sasez ulteriurs engaschaments tar las forzas militaras aviaticas. Las parts dal vrac èn vegnidas surdadas la stad 2004 al Musée de l’air et de l’espace a Le Bourget (situà en il nordost da Paris) e pon vegnir contempladas là dapi il 1998 ensemen cun il bratschlet d’argient.

Tenor ulteriuras retschertgas da Luc Vanrell e da Jacques Pradel duai il pilot da chatscha tudestg Horst Rippert (ch’è pli tard stà reporter da sport tar il ZDF) avair sajettà giu la maschina da Saint-Exupéry sco commember da la ‹Gruppa da chatscha 200›. In rapport uffizial d’avair sajettà giu la maschina n’exista però betg, damai ch’ils rapports da quest’unitad èn ids a perder durant la retratga da l’armada tudestga a partir dal zercladur 1944. Er ina cartina, ch’è vegnida scritta tenor indicaziun da Rippert pir in pau pli tard, na menziunescha per quest di nagin eroplan che fiss vegnì sajettà giu. Rippert ha declerà pli tard ch’igl eri usità da betg nudar spezialmain tals cas, damai ch’el sgulavi persul e che l’aviun adversari saja crudà en la mar, uschia che las premissas per ina tutgada confermada n’eran betg dadas.

Tar la P-38 a dus motors che Saint-Exupéry sgulava sa tractavi d’in chatschader accumpagnant (al qual correspundeva da vart tudestga la Messerschmitt Bf 110). Cunter in aviun da chatscha agil a in motor sco la Bf 109 avevan tals aviuns pesants praticamain nagina schanza. Suenter grevas sperditas èn las P-38 perquai er vegnidas substituidas en l’Europa en lur rolla sco chatschaders accumpagnants ed eran be pli en funcziun sco exploraturs svelts ad auta autezza (sut il num Lockheed F-5, sco che Saint-Exupéry ha sgulà l’aviun sin ses sgol). Da las notizias da Saint-Exupéry resorta cleramain ch’el aveva in’antipatia persunala envers questa moda da construir svelts aviuns da chatscha ad auta prestaziun. El aveva anc pilotà paucs onns pli baud biplans e na sa sentiva betg propi bain en il cockpit da questas maschinas ad autra prestaziun modernas, sveltas e fitg pretensiusas sco la P-38J.

Saint-Exupéry n’ha relaschà nagin testament. Confurm a la reglamentaziun da quel temp è l’ertadi perquai ì a sia mamma ed a sias soras. Consuelo n’ha gì nagina cumpart ed ha empruvà da far valair ses dretgs avant dretgira. Il conflict tranter las cuminanzas d’ertavels ‹La Succesion Antoine de Saint-Exupéry-d’Agay› e ‹Consuelo de Saint-Exupéry› n’ha mai pudì vegnir schlià. Ils dretgs d’autur sa chattan tar ils descendents da la soras dad Antoine de Saint-Exupéry e vegnan administrads da la chasa editura franzosa Gallimard. 

L’onn 1975 è l’asteroid 2578 vegnì numnà suenter Saint-Exupéry; dapi l’onn 2000 porta er la plazza aviatica da Lyon Saint-Exupéry ses num. Medemamain l’onn 2000 èn cumparidas sut il num ‹Mémoires de la rose› regurdientschas ch’èn vegnidas cumpigliadas or dal relasch da sia vaiva.

Entaifer la davosa seria da bancnotas dal franc franzos avant l’introducziun da l’euro è la bancnota da 50 francs stada deditgada a Saint-Exupéry. E sa chapescha ch’era la fin misteriusa da Saint-Exupéry ha chattà sias interpretaziuns litteraras (p.ex. tras il scriptur Jean-Pierre de Villers).






</doc>
<doc id="12198" url="https://rm.wikipedia.org/wiki?curid=12198" title="Antarctica chilena">
Antarctica chilena

L'Antarctica chilena (en spagnol: "Antártica Chilena" u "Territorio Chileno Antártico") è ina regiun en l'Antarctica che il Chile ha declerà sco part da ses territori naziunal. L'Antarctica chilena cumpeglia la Peninsla da l'Antarctica ed in areal triangular che tanscha fin al Pol dal Sid. Quest areal s'extenda tranter il 53avel ed il 90avel grad da longhituda dal vest. 

La surfatscha da l'Antarctica chilena munta a 1'250'257 km².



</doc>
<doc id="12199" url="https://rm.wikipedia.org/wiki?curid=12199" title="Portg selvadi">
Portg selvadi

Il portg selvadi ("Sus scrofa") appartegna a la famiglia dals portgs per propi (Suidae) entaifer l’urden dals mammals cun unglas pèr. Ses territori da derasaziun oriund tanscha da l’Europa dal Vest fin en l’Asia dal Sidost; tras natiralisaziun en l’America dal Nord e dal Sid, en l’Australia e sin numerusas inslas è la spezia oz quasi derasada en tut il mund.

Portgs selvadis èn omnivors (popular ‹mangiatut›) ed abels da s’adattar fitg bain a novs conturns. En l’Europa Centrala crescha la populaziun actualmain fitg ferm, e quai surtut perquai ch’i vegn cultivà dapli tirc; adina pli savens penetreschan portgs selvadis er en territoris abitads. Il portg selvadi furma ultra da quai la furma originara dal portg domestic.

En l’Europa tutgan ils portgs selvadis da vegl ennà tar la selvaschina. Perquai datti – surtut per tudestg – per portgs selvadis da differentas vegliadetgnas e dad omaduas schlattainas sco er per bleras parts dal corp denominaziuns specificas che derivan dal linguatg da chatscha. Uschia vegn in portg selvadi masculin er numnà ‹ver selvadi› (tudestg: "Keiler"; ‹ver› = "Eber"); la portga selvadia sa numna per tudestg "Bache" ed il portget fin in onn "Frischling".

Guardà da la vart para il corp dal portg selvadi d’esser bratg e massiv. Quest’impressiun vegn anc rinforzada tras las chommas ch’èn fitg curtas e betg fitg fermas en cumparegliaziun cun la gronda massa dal corp. En cumparegliaziun cun il corp para er il chau d’esser bunamain surdimensiunà; en la part davant finescha quel en furma da cugn. Ils egls sa chattan fitg ad aut en il chau ed èn drizzads enavant vers engiu. Las ureglias èn pitschnas e circumdadas d’in ur da zaidlas. Il culiez è curt e bratg e sa lascha mover be pauc; visibel è el be cura ch’ils portgs selvadis portan il pail da stad. D’enviern para il chau d’esser collià directamain cun il corp. Davent dal frunt sur l’entir dies sa tira ina carena da lungas zaidlas che pon vegnir drizzadas si.

L’autezza dal corp sa sminuescha vers las chommas davos. Il corp finescha en ina cua fitg movibla che tanscha fin l’oss dal chaltgogn. Cun quella signalisescha il portg selvadi ses sa sentir (cun l’auzar u pendular). Guardà da davant para il corp d’esser graschel. 

L’animal creschì masculin sa lascha differenziar dal feminin – guardà da la vart – tras la furma dal gnif: tar la femella è quel lung e guliv, tar il mastgel cumpara el pli curt.

Il portg selvadi ha ina ferma dentadira cun 44 dents, en mintga mesadad da la missella trais incisivs (popular: dents da morder), in dent chanin, quatter premolars e trais molars.

Tar il mastgel sa volvan tant ils dents chanins sura sco er quels sut vers ensi; quai serva ad imponar ils auters mastgels. Tar las femellas cumpara quest fenomen be a moda rudimentara tar animals pli vegls.

En cas excepziunals pon ils dents chanins dal mastgel cuntanscher ina lunghezza da fin 30 cm. La lunghezza normala tar mastgels creschids munta a ca. 20 cm; da quai vargan però be ca. 10 cm or da la missella. Ils dents chanins da la missella sura ch’èn vieuts ensi tar ils mastgels èn marcantamain pli curts che quels sut.

L’enviern è il pail dal portg selvadi da colur grisch stgira fin brin naira; quel sa cumpona d’in pail lung zaidlus e d’in pail lom ch’è curt e fin. Quel serva surtut a la regulaziun da la temperatura: il spazi d’aria che vegn enserrà dal pail gida ad evitar ch’il corp perdia memia bler chalur. Il pail lung glisch impedescha che la pel vegnia blessada cun girar per il chagliom. Il pail lom cuvra l’entir corp cun excepziun d’intginas parts dal chau e da la part giudim da las chommas.

La primavaira perda il portg selvadi il lung spess pail d’enviern e porta in pail lom da stad curt cun pizs colurads pli cler. La midada dal pail succeda en in interval da trais mais e cumenza en l’Europa Centrala en ils mais d’avrigl e da matg. En lur pail da stad paran ils portgs selvadis bundant pli satigls. Portgs selvadis da l’onn precedent cumenzan gia a midar sin il pail d’enviern a partir da la fin fanadur u entschatta avust; tar animals creschids cumenza quest process pir en il decurs dal settember. Il november è la midada dal pail terminada.

Areguard la colur dal pail datti però grondas differenzas tant da regiun tar regiun sco er entaifer in singul territori da derasaziun. Ils portgs selvadis da la regiun dal Lai da Balkhash èn per exempel da colur da sablun fitg clera u schizunt alvents, en la Bielorussia datti animals cotschen brins, pli clers u er nairs dal tut ed a l’Ussuri datti portgs selvadis brin clers e nairs.

Entaifer populaziuns da portgs selvadis che vivan en libertad datti adina puspè individis ch’han flatgs brin nairs fin nairs da differenta grondezza sin in fund pli cler. Mintgatant pon ins schizunt observar portgs selvadis taclads nair alv. Tenor examinaziuns che Heinz Meynhardt ha fatg ils onns 1970 en la Republica democratica tudestga cumparan ils flatgs en media tar trais da tschient portgs selvadis. Ils flatgs vegnan surdads a la proxima generaziun en furma d’ereditad recessiva. Ins suppona che questas nianzas derivian dal fatg ch’ils portgs domestics èn vegnids tegnids sur lung temp sin pastgiras e ch’igl ha dà tras quai cruschadas tranter portgs selvadis e portgs domestics.

Examinaziuns ch’èn vegnidas fatgas il medem temp en la Pologna mussan ch’ils portgs selvadis ch’han ina ferma coluraziun nair alva han ina pli auta quota da mortalitad; ins suppona che lur regulaziun da la chalur na funcziunia betg uschè bain.

Portgets gist naschids han il pail brin cler; quel è per ordinari surtratg cun quatter fin tschintg strivlas melnentas che s’extendan per lung dals oss da las spatlas fin a las chommas davos. Ultra da quai èn las parts da las spatlas e las chommas davos munidas cun flatgs. La furma da las strivlas ed ils flatgs sa differenzieschan talmain da portget tar portget ch’il singul individi sa lascha identifitgar cler e net cun agid da quests segns distinctivs. Lur pail lung è anc bundant pli lom e da launa che tar animals pli vegls; quel protegia main bain cunter umiditad, uschia che periodas d’aura trida pon chaschunar in’auta mortalitad. Quest pail dals animals giuvens vegn midà suenter ca. trais fin quatter mais sin il pail giuvenil da colur brinenta. Quel è in pau pli grop ch’il pail dals portgets gist naschids, ma anc adina pli lom che quel d’animals creschids e munì cun in pail lom main sviluppà. En l’Europa Centrala sviluppan ils animals giuvens l’october e november lur emprim vestgì d’enviern; quel mussa lura er gia pli ferm la coluraziun grischa fin naira dals animals creschids.

Er il pais e la grondezza divergeschan fitg tut tenor la derasaziun geografica; il pais variescha ultra da quai da stagiun tar stagiun. Sco regla generala po valair ch’il pais e la grondezza s’augmentan dal sidvest vers il nordost. Creschids dal tuttafatg èn portgs selvadis en la vegliadetgna da tschintg onns; en l’Europa Centrala han portgas selvadias ina lunghezza dal chau e dal corp da 130 fin 170 cm, vers selvadis cuntanschan ina lunghezza da 140 fin 180 cm. Portgas selvadias d’ina vegliadetgna d’almain tschintg onns pasavan en l’ost da la Germania senza ils organs interns (‹sbuttatschads›) tranter 43 e 95 kg, vers selvadis tranter 54 e 157 kg. Ils pais ils pli auts han las portgas cuntanschì là da l’october fin il mars, ils vers selvadis da l’avust fin il december. Il pais d’exemplars vivents tanscha en l’Europa Centrala fin 150 kg (portgas selvadias) resp. fin 200 kg (vers selvadis).

Portgs selvadis ad Astrachan, en in territori da protecziun da la Beresina ed en il Caucasus vegnan bundant pli gronds e pli grevs. Mastgels cuntanschan qua ina lunghezza dal corp da fin a 200 cm ed in pais da 200 kg. Ils onns 1930 èn vegnids sajettads en il delta da la Wolga ed al Syrdarja portgs selvadis che pasavan fin a 260 kg ed intgins onns pli baud schizunt animals da 270 fin 320 kg. Er da l’ost da la Russia èn enconuschents vers selvadis da varga 300 kg. Medemamain vegn rapportà en las Carpatas da portgs selvadis cun in’autezza da las spatlas da 110 cm ed in pais da 350 kg. En general sa lascha constatar en l’entir territori da derasaziun ina sminuziun da la grondezza dal corp, e quai pervi da la chatscha intensiva. Ozendi valan animals cun in pais da 200 kg sco fitg gronds.

Tar il portg selvadi sa tracti d’in animal selvadi ch’è derasà en tut l’Eurasia sco er en il Giapun e sin parts da las inslas da l’Asia dal Sidost. En l’entir territori da derasaziun èn enconuschentas radund 20 sutspezias. 

En l’Africa dal Nord era il portg selvadi derasà fin avant paucs tschientaners per lung dal Delta dal Nil fin en il sid da Khartum sco er en il nord da la Sahara. Ozendi èn ils portgs selvadis però fitg stgars en questa regiun. Las duas sutspezias "Sus scrofa libycus" e "Sus scrofa barbarus" valan schizunt sco svanidas.

En il nord tanscheva il territori da derasaziun oriund dal Lai da Ladoga (60° N) en il nordvest fin a Nowgorod sper Moscau ed alura per lung da la Wolga fin en la part meridiunala da l’Ural (52° N). Pli vers ost cuntanscheva il cunfin schizunt 56° N (Irtysch). En deserts, en l’auta muntogna ed en l’auta planira manca il portg selvadi percunter cumplettamain; uschia na cumpara el er betg en las regiuns sitgas da la Mongolia, cumbain che quellas èn situadas en grads da ladezza main exponids (44–46° N).

En il decurs dals tschientaners è l’areal da derasaziun sa midà pliras giadas. Quai vala per ils divers temps da glatsch, ma surtut er per ils davos tschientaners. L’influenza da l’uman (agricultura intensiva, chatscha) ha per exempel gia manà a l’entschatta dal 17avel tschientaner a l’extirpaziun dal portg selvadi en l’Engalterra. En il Danemarc è quai stà il cas a l’entschatta dal 19avel tschientaner, en la Tunesia ed il Sudan a l’entschatta dal 20avel tschientaner. Ma er en Germania, en l’Austria, en l’Italia ed en la Svizra èn vastas regiuns stadas sur lung temp senza portgs selvadis.

En il decurs dal 20avel tschientaner han ils portgs selvadis pudì reconquistar grondas parts da lur territori da derasaziun oriund. In exempel furma la Toscana: pervi da l’agricultura segnada d’ina cultivaziun intensiva han ins dumbrà sur blers decennis nagins portgs selvadis en questa regiun taliana; a partir dals onns 1990 èn els però returnads e sa derasads vastamain.
Er en la Russia era il portg selvadi vegnì extirpà fin ils onns 1930 en vastas parts dal pajais. Tras quai è il cunfin nord dal territori da derasaziun sa spustà fermamain vers sid (surtut en la part occidentala dal pajais). Enfin l’onn 1950 eran ils animals però puspè sa derasads vastamain ed avevan bunamain puspè cuntanschì il cunfin nord da l’anteriur territori da derasaziun. Questa ‹reconquista› è documentada fitg bain en l’entira l’Europa da l’Ost: Enturn il 1930 eran anc sa mantegnids effectivs da portgs selvadis en territoris da guaud palidus en la Bielorussia, l’Ucraina, la Lituania e la Lettonia. Da là davent èn els puspè sa derasads l’emprim per lung da las rivas dals flums Daugava, Dnepr, Desna sco er, pli tard, Oka, Wolga e Don. Vers il 1960 eran ils portgs selvadis puspè da chasa da Son Petersburg fin Moscau; il 1975 han els cuntanschì la lingia dad Archangelsk fin Astrachan ed èn puspè immigrads en la Finlanda.

Ina derasaziun cumparegliabla ha gì lieu vers vest. Ils onns 1970 hai puspè dà portgs selvadis en il Danemarc e la Svezia. Quels eran bain mitschads dad asils da selvaschina, ma han pudì s’etablir, damai ch’els èn vegnids acceptads da las instanzas forestalas. Nà da la Svezia dal Sid ha il portg selvadi cuntanschì il 2006 la Norvegia, nua ch’el era stà extirpà dapi 500 a.C. Per il mument vala il portg selvadi però anc en la Norvegia sco spezia nungiavischada.

Il svilup da las populaziuns dals ultims decennis sa lascha er leger giu da las statisticas da chatscha: En Germania eran vegnids sajettads ils onns 1960 radund 30 000 animals ad onn; suenter il 2000 èn quai stads radund 500 000 animals ad onn.

Quant bain ch’il portg selvadi è abel da s’adattar a novs spazis vitals illustrescha la citad da Berlin. Là han els reconquistà sco novs spazis vitals ils guauds situads en vischinanza da la citad e penetreschan adina puspè er en la periferia da la citad. Da temp en temp arrivan els schizunt en il center da la citad. Il matg 2003 han per exempel stuì vegnir sajettads dus portgs selvadis ch’eran sa pers sin l’Alexanderplatz.

En il fratemp vegn l’effectiv da portgs selvadis che vivan enturn Berlin stimà sin 10 000 animals; en la proxima vischinanza da la citad èn quai radund 4000 animals. Els penetreschan en curtins e parcs e chaschunan per part donns considerabels; en pli sfugatan els sadellas da rument en tschertga da vanzadiras. Ils animals intelligents registreschan svelt ch’ins na fa betg chatscha sin els en il territori urban, quai ch’als intimescha magari schizunt da vegnir activs dal di. Uschia pon ins observar en intgins parcs da la citad portgets che giogan da bel cler di. La regenza da Berlin ha relaschà in sever scumond da pavlar per evitar che quai carmalia anc dapli portgs selvadis en la citad.

Per motivs da chatscha è il portg selvadi vegnì natiralisà a l’entschatta dal 20avel tschientaner en ils Stadis Unids. Là è el per part sa maschadà cun portgs domestics daventads selvadis che vivevan dapi l’entschatta dal 16avel tschientaner en il sidvest dals pajais (surtut a Texas). Tras questa maschaida na datti oz en ils Stadis Unids nagin cunfin cler tranter portgs domestics e portgs selvadis. Sco ch’i para reusseschi però als portgs cun in’auta cumpart selvadia da sa far valair envers ils portgs cun in’auta cumpart dal portg domestic. En divers stadis (surtut California, Florida, Texas, South Carolina, Georgia, Alabama, Arkansas, Oklahoma, Arizona e Louisiana) dumbran ins oz gronds effectivs da portgs selvadis, e quai malgrà ch’i vegn per part fatg intensivamain chatscha sin els.

Er en l’America dal Sid existan effectivs da portgs selvadis natiralisads. En l’Argentinia èn portgs selvadis vegnids importads vers il 1900 e vivan là tranter il 40avel ed il 44avel grad da ladezza.

Ulteriurs effectivs da portgs selvadis natiralisads, ch’èn per part medemamain sa maschadads cun ils portgs domestics, datti a Nova Guinea, en la Nova Zelanda ed en l’Australia, en pli a Hawai, Trinidad e Puerto Rico. Per part èn ils animals arrivads en questas regiuns gia avant tschientaners. A Hawai per exempel èn ils emprims portgs arrivads avant radund 1000 onns cun navigaturs da la Polinesia. En l’Australia èn ils portgs selvadis vegnids importads a l’entschatta dal 19avel tschientaner, tranter auter per cumbatter las serps. Oz valan els sco mulesta – ils portgs selvadis mazzan per exempel regularmain agnels novnaschids e vegnan perquai considerads da l’agricultura sco animals nuschaivels.

Portgs selvadis s’adatteschan spertamain als pli differents spazis da viver. A quai attribuescha il fatg ch’els èn veritabels magliatut ch’èn abels da trair a niz da tuttas sorts nischas da nutriment. Tras lur abilitad da rumper si il terren han els access a pavel che na stat betg a disposiziun ad auters mammals pli gronds. Cun lur dentadira fitg ferma vegnan els schizunt da rumper fritgs cun ina crosa fitg dira, sco per exempel nuschs da cocos. Els èn plinavant fitg buns nudaders e possedan ina buna isolaziun termica ch’als lubescha da s’adattar a territoris umids. Pervi da questa abilitad tutgan tant il guaud da coniferas boreal, sco er il territori da channa ed il guaud tropic semperverd tar ils spazis vitals che pon vegnir colonisads dals portgs selvadis.

Vers nord vegn lur derasaziun limitada tras il fatg che la terra è schelada pli ditg; quai als renda impussibel da cuntanscher las reservas da nutriment situadas sut la surfatscha. En territoris cun blera naiv ha il portg selvadi ultra da quai difficultads da sa mover; perquai manca el er en regiuns autalpinas. 

En l’Europa Centrala cun sias relaziuns climaticas moderadas cuntanscha il portg selvadi la pli auta spessezza en guauds da figlia e guauds maschadads ch’han autas cumparts da ruvers e da faus e che cumpiglian en pli regiuns palidusas e cleragls en furma da pradas.

A las relaziuns climaticas subtropicas e tropicas s’adattescha il portg selvadi cun reducir la spessezza da ses pail; en pli na sviluppan els en talas regiuns nagina stresa da grass sut la pel (la quala als serva en territoris situads pli en il nord sco isolaziun termica). En regiuns chaudas dependan portgs selvadis fermamain da funtaunas d’aua; deserts na vegnan perquai betg colonisads dad els.

En tschertga da nutriment sfuschigna il portg selvadi il terren en tschertga da ragischs, verms, coss, mieurs, glimajas e bulieus. Sper plantas da l’aua sco per exempel la channa aromatica maglian portgs selvadis er feglia, chatschs e fritgs da numerusas chaglias e plantas sco er da tuttas sorts ervas e pastg. Sco omnivors na refusan els er betg capiergnas e ruments. Igl è gia vegnì observà che portgs selvadis han avert taunas da cunigls per pudair magliar ils giuvens. Magari pon els er tiers ovs u giuvens utschels da spezias d’utschels che cuan per terra. Ed en flums ch’èn sitgs ora maglian els schizunt conchiglias.

En il territori da derasaziun europeic furman ils fritgs da ruvers e da faus ina rolla tut speziala entaifer il nutriment dals portgs selvadis. Ils onns che questas plantas portan spezialmain blers fritgs (ils uschenumnads onns da sem) vivan ils portgs selvadis sur plirs mais per gronda part da quests fritgs. En il territori asiatic vala il medem per ils sems da diversas spezias da schembers.

Da ses nutriment vegetal preferì fan er part en l’Europa Centrala las ragischs dal felesch plimà e da la veschla–chaura. Tut tenor stagiun vegnan tranter auter vitiers las ragischs da l’anemona alva, dal badalestg-serp, dal plantagen e da la flur-paintg da palì. Gugent pasculeschan portgs selvadis er en il traifegl e maglian las parts sur terra dad ervas dultschas, fegliascha, pe-chaura, felesch-plimà e darsvenna sco er figlia da ruvers.

Vi da terrens agriculs pon portgs selvadis chaschunar donns considerabels. Els maglian tut ils fritgs dal funs che vegnan cultivads en l’Europa Centrala. Tar ils tartuffels differenzieschan els schizunt tranter las singulas sorts e sa laschan surtut gustar tartuffels temprivs. Portgs selvadis stgavan er en ers e chaschunan savens in pli grond donn tras lur sfuignim che tras il mangiar sco tal. Er en parcs chaschunan els surtut donns da stgavar; en tschertga da tschagulas da flurs èn els en il cas da chavar enturn entirs prads ed eras. 

Gronds donns per l’agricultura datti surtut sch’ils ruvers e faus n’han betg purtà suffizientamain fritgs; alura van ils portgs selvadis da preferenza sin las cultiras en tschertga da maglia. Quai è er stà il motiv daco ch’igl è vegnì fatg sur lung temp intensivamain chatscha sin ils portgs selvadis. Ins suppona che gia las saivs enturn prads ch’èn cumprovadas dal temp da bronz avevan la funcziun da tegnair davent ils portgs selvadis.

Portgs selvadis maglian però er insects che passentan in temp da lur svilup en la terra sco er auters animals pitschens. Er qua po il sfuignim intensiv manar a donns considerabels, per exempel tar lieus da cuar u en territoris d’envernada da luschards. Da l’autra vart ha l’activitad dals portgs selvadis per consequenza ch’il spectrum da la fauna sa sposta vers spezias da curta vita e contribuescha uschia a la protecziun da las spezias botanicas. Quai vegn attribuì ad ina cumpart pli auta da sems da plantas scherminativs en terrens ch’èn vegnids utilisads dals portgs selvadis. Perquai che las caracteristicas dals terrens che vegnan sfuignads sa midan, s’augmenta er l’abilitad scherminativa da las plantas ed il fatg ch’il paus da vegetaziun vegn interrut augmenta la creschientscha.

Per la derasaziun dals sems da las plantas tras endochoria (a moda digestiva, vul dir en furma dad excrements) gioga il portg selvadi in dals vecturs ils pli impurtants: el è involva en la derasaziun da betg main che 76 da 123 spezias da plantas ch’èn vegnidas intercuridas. 

Portgs selvadis che ruaussan repartan per ordinari il pais a moda eguala sin tut las quatter chommas. S’avanzond al pass è la moda da sa mover usitada il pass en crusch, vul dir che la chomma davant e quella davos che sa chattan en posiziun diagonala vegnan muventadas enavant quasi a medem temp. En questa moda pon els avanzar 3 fin 6 km per ura.

En il trot bandunan la chomma davant e davos mintgamai gia il terren, avant che l’autra è sa tschentada. Quest pass vegnan ils portgs selvadis da tegnair sur in fitg lung temp e surventschan uschia sis fin diesch kilometers per ura. A galop fugian portgs selvadis cura ch’els vegnan spaventads. Animals creschids fan en quest pass sigls da fin a 2 meters; els n’èn però betg abels da tegnair ditg sidretg questa moda da sa mover e crodan bainprest enavos en il trot, e quai er sch’els èn en fugia.

Ultra da quai èn ils portgs selvadis fitg buns nudaders ch’èn er abels da surmuntar lungas distanzas. Cun agid da traplas fotograficas han ins per exempel pudì cumprovar ch’els percurran il Rain Aut tranter Lörrach e Waldshut. Las chommas muventan els en quest cas a moda sumeglianta sco en il trot e be la part superiura dal chau varga or da l’aua.

Portgs selvadis passentan ina gronda part dal di cun pussar. Tge temp dal di ch’els fan quai dependa da las cundiziuns da l’ambient respectivas. Per ruassar sa retiran els gugent en spezials lieus da ruaus ch’els frequentan persuls u communablamain. Per portgs selvadis che cupidan è tipica la posiziun cun chommas stendidas; la posiziun a garnugl, pia cun chommas plegadas, sa lascha percunter observar be per curts muments. 

Tar il tipic repertori da cumportament dals portgs selvadis tutga er il sa rudlar en paltauns da lozza. Surtut la stad serva quai a regular la chalur. Ultra da quai vegnan encapslads parasits da la pel ed insects che piztgan n’arrivan betg uschè tgunsch vi da la pel. La stresa da lozza che daventa sitga e dira vegn alura sfruschada giu vi da las plantas che sa chattan en vischinanza dals paltauns. Preferidas vegnan plantas cun ina scorsa groppa u cun blera rascha, en l’Europa Centrala surtut ruvers, tieus e pigns. Questa furma da nettegiament è necessaria, damai ch’ils portgs selvadis han in culiez memia curt ed immovibel per pudair sa nettegiar e sa liberar d’insects cun agid da lur dentadira.

Sch’i stat a disposiziun abundantamain nutriment, pon animals giuvens feminins gia cuntanscher suenter 8 fin 10 mais la madirezza sexuala. Animals masculins madiran per ordinari pir en il decurs dal segund onn da vita. Excepziuns da quella regla han ins enfin uss pir pudì observar en ils Stadis Unids, nua che las populaziuns da portgs selvadis èn sa maschadads fermamain cun portgs domestics.

Il temp da paregliament dependa da las cundiziun climaticas respectivas. En l’Europa Centrala cumenza el per ordinari il november e dura fin il schaner u favrer. Paregliaziuns èn però er pussaivlas ordaifer quest temp; tscherts auturs attribueschan quai a l’influenza dals portgs domestics. Femellas ch’han gì ina spersa u ch’han pers l’entira tratga curt suenter la naschientscha, pon immediat puspè esser ablas da concepir.

Frunta in mastgel durant il temp da paregliaziun sin ina femella, savura el las genitalias da quella, per eruir sch’ella è pronta da concepir. Sche quai è il cas, stumpla el ad ella levet cunter il venter e va en rudè enturn ella. Sa retira la femella da quest ritual, alura poi esser ch’il mastgel la suonda sur pli lung temp. Ma la femella po er mussar ch’ella n’ha betg veglia da copular cun zuppentar la regiun genitala.

Per copular ascenda il mastgel la femella; en questa posiziun restan els radund 5 minutas enfin ch’els sa spartan puspè. Durant il temp da paregliaziun copulescha ina femella sis fin set giadas.

Sco ch’i para ha lieu tar famiglias da portgs selvadis cun in urden social intact ina sincronisaziun dal temp da paregliaziun; quella vegn messa ad ir tras la pli veglia femella entaifer la stirpa. Process che vegnan manads tras ormons effectueschan in temp da paregliaziun cumpact tranter l’october ed il december che garantescha che la figlialanza nascha pli u main a medem temp. Quai augmenta las schanzas da surviver da quella.

Sche mastgels che concurrenzeschan per femellas fruntan in sin l’auter durant il temp da paregliaziun, datti per ordinari cumbats d’ierarchia, ils quals èn ritualisads fermamain.

Dal depurtament d’impressiun dals mastgels fa tranter auter part il zappitschar cun las chommas davos, il squittar urin ed il gizzar la missella (cun muventar quella vi e nà). S’intensivescha il cumbat, alura sa transfurma il gizzar la missella en in batter quella intensivamain si e giu; savens sa furma er stgima vi da la bucca. Las lungas zaidlas si dies èn drizzadas sidretg, il chau è sbassà. Ils mastgels cumbattan in l’auter en rudè e pitgan in a l’auter en las spatlas.

Sche nagin dals animals n’ha prendì fin qua la fugia, alura cumenza il cumbat per propi: ils dents da la missella sut vegnan pitgads cun moviments sin la vart e vers ensi cunter il venter e la part sut dal corp. Quai po chaschunar blessuras ordvart sanguinusas. Il cumbat è pir a fin cura ch’in dals mastgels scappa e surlascha la femella a l’auter.

Il temp da purtanza da las femellas dura 114 fin 118 dis (‹trais mais, trais e emnas e trais dis›). En l’Europa Centrala naschan ils animals giuvens il pli savens dal mars fin il matg. Ils novnaschids vesan immediat ed han gia zaidlas vi da lur corp. Lur pais da naschientscha munta a 740 fin 1100 grams. Il temp da tezzar dura 2,5 fin 3,5 mais. Appartegna la mamma ad in triep, alura s’allontanescha ella da quel e va sias atgnas vias, enfin ch’ils pitschens èn abels da suandar quel. La colliaziun tranter la mamma ed ils pitschens dura per ordinari radund 1,5 onns.

Avant la naschientscha tscherna la femella cun tutta precauziun in lieu adattà sco gnieu da naschientscha. Quests lieus èn savens drizzads vers sid per ch’els possian vegnir stgaudads dal sulegl; en regiuns palidusas tschertga la femella elevaziuns dal terren per ch’il gnieu saja protegì cunter l’umiditad. Ella pulstrescha il gnieu cun pastg ed erigia silsuenter ina sort da tetg. En media parturescha ina femella radund set purschels.

Durant ils emprims dis da vita reageschan ils animals giuvens sensibel sin il fraid e l’umiditad; la mamma resta perquai cun els en il gnieu. Tut tenor l’aura banduna ella alura quel cun ses pitschens suenter ina fin duas emnas. En cas da privel defendan las mammas lur pitschens a moda fitg energica. En talas situaziuns poi er esser ch’ellas attatgan umans.

La rata da mortalitad è fitg auta tar ils purschels. Blers moran surtut sche las relaziuns climaticas durant las emprimas trais emnas da vita èn bletschas e fraidas; pertge che lur regulaziun da la temperatura n’è betg anc sa sviluppada dal tuttafatg. La mortalitad dependa er dal dumber d’animals inimis che vivan en la regiun. En regiuns senza animals da rapina survivan radund 75 da 100 animals giuvens l’emprim onn da vita (quels che na survivan betg, moran per ordinari gia durant l’emprim mais da vita). En lieus nua ch’èn da chasa lufs, urs e lufs-tscherver survivan però be radund 30 da 100 purschels.

Portgs selvadis vivan en famiglias-mamma, en harems u en gruppas d’animals ch’èn naschids l’onn avant. A moda solitaria vivan surtut animals masculins. La furma da convivenza tipica è la famiglia-mamma che consista d’ina femella cun sia ultima descendenza. Mintgatant resta er la generaziun giuvna da l’onn avant tar la mamma, la quala po per part er gia avair pitschens. En ina tala stirpa furma la mamma pli veglia l’animal dominant. Portgs selvadis esters na vegnan per ordinari betg integrads en talas gruppas. Sa scuntran pliras famiglias-mamma sche tegnan ellas distanza ina da l’autra. Questas gruppas dattan dapart sche la purschida da nutriment n’è betg suffizienta, sch’ellas vegnan disturbadas tras chatscha u en quel mument che l’animal dominant mora. Pervi da l’auta mortalitad dals animals giuvens variescha la grondezza da la gruppa fermamain. Stirpas che consistan da dapli che 20 animals èn l’excepziun en l’Europa Centrala. 

Ils mastgels da l’onn avant vegnan stgatschads da las femellas or da la gruppa e vivan silsuenter durant ca. in onn sco atgna stirpa. Er qua na sa furman naginas gruppas cun animals tuttina vegls che derivan d’autras stirpas. L’ierarchia entaifer ina tala gruppa era gia sa furmada a chaschun dals cumbats tranter ils animals giuvens.

A partir dal segund onn da vita cumenzan ils mastgels a girar a moda solitaria tras il revier. Durant il temp da la paregliaziun dal november fin il schaner s’unescha mintgin dad els individualmain cun ina famiglia-mamma. Il contact tranter il mastgel e la famiglia-mamma resta però liber – el na dorma betg en il letg communabel e la femella dominanta maina era da quel temp la gruppa.

Mintgatant sa laschan er observar gruppas d’animals da l’onn precedent en las qualas animals masculins e feminins vivan ensemen. A talas constellaziuns vegni sche la femella-mamma è vegnida sajettada u è morta a moda natirala. Talas gruppas atipicas sa schlian a chaschun dal proxim temp da paregliaziun.

Ils inimis natirals en il territori da derasaziun dals portgs selvadis èn il tigher, il luf e l’urs brin. Animals giuvens vegnan per part er mazzads da lufs-tscherver, vulps, giats selvadis e pivs.

Per ils lufs furman ils portgs selvadis ina da las predas principalas; la cumpart variescha però tut tenor il spazi da viver. Tar in’examinaziun ch’è vegnida fatga a l’entschatta dals onns 1980 en la part settentriunala da la Russia europeica han ins chattà en 47 % dals excrements da lufs restanzas da portgs selvadis. En autras regiuns da la Russia han retschertgas cumparegliablas mussà ch’ils portgs selvadis furman la primavaira e la stad 80 % e l’atun 40 % da la preda dals lufs. Quels chatschan la gruppa da portgs selvadis sur ina pli lunga distanza ed emprovan da separar in animal dals ulteriurs. Surtut animals giuvens e da l’onn precedent daventan lur unfrenda; portgs selvadis creschids che vegnan en las stretgas, èn tuttavia abels da sa defender cunter lufs.

Tenor retschertgas ch’èn vegnidas fatgas en l’Europa da l’Ost, chatschan urs brins portgs selvadis sch’i n’als stattan betg a disposiziun autras reservas da vivondas u sch’els na crodan betg en il sien d’enviern, perquai ch’igl als manca las reservas da grass necessarias. Els tschiffan ils portgs la notg cura che quels ruaussan en lur gnieu u als attatgan durant ch’els fan bogn. D’enviern persequiteschan els però er animals malsauns u flaivlentads sur lungas distanzas.

En cumparegliaziun cun il luf, il tigher da la Sibiria e l’urs brin giogan il luf-tscherver, la vulp, il giat selvadi ed il piv grond be ina rolla secundara sco predaturs. Els fan surtut chatscha sin portgets ch’èn gist naschids u flaivlentads.

Ils portgs selvadis valan sco reservuar permanent dal scherm infectus da la pesta dals portgs e sco infectader principal da las scossas da portgs domestics. Il 2002 èn vegnids annunziads en Germania 451 cas da pesta tar portgs selvadis, quai ch’ha er augmentà il squitsch da far chatscha sin els. Ils ultims onns è la situaziun d’infestiun però sa calmada in pau.

Portgs selvadis èn er animals ospitants per trichinas. Perquai sto lur charn adina vegnir examinada, avant ch’ella po vegnir utilisada. Diagnosas positivas èn bain fitg raras; ma l’examinaziun è necessaria perquai ch’ina malsogna po esser en il cas extrem mortala per l’uman. 

Sviluppads a fin èn ils portgs selvadis en la vegliadetgna da tschintg fin set onns; questa vegliadetgna cuntanschan però be paucs individis. La mortalitad, surtut tar animals giuvens, è fitg auta, uschia che main che 10 % dals portgs selvadis novnaschids cuntanschan il quart onn da vita. Portgs selvadis madirads fisicamain a fin furman perquai be ina pitschna part da las populaziuns respectivas. Be paucs animals vegnan anc pli vegls. En fermanza percunter cuntanschan portgs selvadis ina vegliadetgna bler pli auta. Igl èn cumprovads exemplars ch’han cuntanschì il 21avel onn da vita.

Per part exista ina situaziun da periclitaziun locala; a nivel global n’èn ils portgs selvadis però betg periclitads. Sin la Glista cotschna da las spezias periclitadas da l’Associaziun per la protecziun da la natira mundiala IUCN cumparan els perquai sut la rubrica "Least Concern".

Ils pli vegls chats da fossils che sa laschan attribuir incontestablamain als portgs selvadis derivan en l’Europa dal miocen tardiv (ca. avant 6 milliuns onns) ed en l’America dal Nord dal pleistocen tempriv e mesaun (ca. avant 1,8 milliuns onns).

Entaifer il gener "Sus" è probablamain il portg selvadi nanin ("Sus salvanius") parentà il pli stretgamain cun il portg selvadi. Tut las autras spezias da "Sus" furman ensemen la gruppa dals portgs barbus e portgs cun bots. Las relaziuns da parentella a l’intern da questa gruppa n’èn però betg anc scleridas. 

Dal portg selvadi èn vegnidas descrittas in’entira retscha da sutspezias. Quellas vegnan differenziadas a basa da la lunghezza basilara da la chavazza e da las relaziuns da grondezza da l’oss lacrimal. La lunghezza da l’oss lacrimal sa sminuescha dal vest vers l’ost e si’autezza s’augmenta. L’entira chavazza vegn pli curta e pli auta. Las spezias ch’èn da chasa en il nord e nordvest han ultra da quai in pail pli spess e pli lung. Portgs selvadis che vivan sin inslas èn en general pli pitschens. 

En l’Europa ed en il territori da la Mar Mediterrana differenziesch’ins tranter las suandantas sutspezias: 










Ulteriuras sutspezias vivan en l’Asia Centrala, en l’India sco er en las diversas parts da l’Orient Extrem.

Portgs selvadis europeics han per ordinari 2n = 36 cromosoms. Portgs domestics possedan percunter 2n = 38 cromosoms. En ils Pajais Bass ha la gronda part da las populaziuns da portgs selvadis 2n = 37 cromosoms. En l’anteriura Jugoslavia ed en il Giapun han ils portgs selvadis il medem dumber da cromosoms sco il portg domestic.

En il decurs da la domesticaziun dal portg selvadi èsi probablamain vegnì tras fissiun tar in augment dal dumber da cromosoms. Igl è però er pussaivel ch’il dumber oriund muntava tar ils portgs selvadis a 2n = 38 e ch’igl è vegnì tar ina fusiun da cromosoms. En quest ultim cas represchentassan las sutspezias da l’anteriura Jugoslava e dal Giapun il stadi oriund.

Vegnan cruschads portgs selvadis e portgs domestics, resultan descendents fritgaivels, e quai cumbain ch’il dumber da cromosoms dals geniturs è different.

Entaifer il grond territori da derasaziun dal portg selvadi han gì lieu domesticaziuns pliras giadas independentamain in da l’auter. Sco tar las nursas e las chauras ha la domesticaziun er manà tar il portg selvadi tar ina sminuziun da la grondezza oriunda da l’animal. Chats archeologics dad oss ch’èn pli pitschens ch’il spectrum da variaziun ch’è usità tar portgs selvadis vegnan perquai resguardads sco cumprova per ina domesticaziun da portgs selvadis. Ils pli vegls chats che documenteschan a moda cumprovada ina domesticaziun derivan da la Tirchia dal Sidost. En culegnas dal temp neolitic tempriv (emprima mesadad dal 8avel millenni a.C.) han exchavaziuns manà a la glisch oss da portgs che sa differenzieschan en lur relaziuns da grondezza cleramain dal portg selvadi. En l’Irac ed en l’Europa derivan mussaments segirs da ca. 7000 a.C. Independentamain da quai è il portg selvadi vegnì domesticà en la China (probablamain en il decurs dal 6avel millenni a.C.) ed en la Tailanda (quart millenni a.C.).

En l’Europa Centrala ha la domesticaziun manà a portgs ch’avevan en il temp medieval savens in autezza dal spitg dal dies da be 75 cm. En lur cumparsa – pail spess, chau stendì – sumegliavan els però anc fitg ferm il portg selvadi. Fin en il 18avel tschientaner na sa differenziava la moda da viver dal portg domestic europeic numnadamain betg ferm da quel dal portg selvadi. Tras las cundiziuns da tegnida en il liber n’eran els betg protegids cunter il fraid. Lur maglia stuevan els en emprima lingia tschertgar sezs en ils guauds; dals umans vegnivan els sin il pli pavlads cun lavadiras. Ultra da quai vegnan portgas domesticas ad avair parturì da temp en temp descendenza da vers selvadis. En consequenza da tut quai na sa differenziava il portg domestic fin là strusch dal tip dal portg selvadi. Igl eran quai animals satigls cun chommas lungas, in chau stendì e zaidlas bain visiblas si dies. Anc vers l’onn 1800 cumpigliava la vegliadetgna da maz dals portgs en Germania 1½ onn; lur pais muntava da quel temp a 50 kg.

Tar ils portgs domestics odierns sa tracti da svilups d’allevament relativamain moderns. Els èn sa furmads suenter che la pratica d’als engraschar cun glondas è vegnida bandunada. L’emprima razza da portgs moderna è sa sviluppada vers il 1770 en l’Engalterra.

Il portg selvadi tutgava tar la pli impurtanta selvaschina dals umans dal mesoliticum. A basa dals chats archeologics vegn stimà che quels furmavan en l’Europa Centrala radund 40 fin 50 % da la preda. Fatg chatscha vegniva cun agid da traplas u cun artg e frizza, e quai surtut sin animals giuvens ch’eran relativamain lev da sajettar.

La chatscha sin in ver duvrava percunter curaschi ed inschign. Ina giada ch’in portg selvadi creschì è blessà attatga el er l’uman; surtut ils vers pon chaschunar cun lur lungs dents chanins blessuras mortalas. I valeva perquai tuttavia sco cumprova da curaschi d’ir a chatscha da portgs selvadis be munì cun la lantscha. Correspundentamain menziunescha il codex songagliais "Carolus Magnus et Papa Leo" da l’onn 799 er il cletg da chatscha da Carl il Grond che duai avair butinà in ver.

Sco quai che numerus maletgs e lavurs artisanalas mussan, era usitada la chatscha sin portgs selvadis cun chavals e chauns da chatscha. A la curt dal duca da Württemberg vegnivan tegnids a l’entschatta dal 17avel tschientaner 900 gronds chauns da chatscha, cun ils quals ins gieva a chatscha da portgs selvadis. Ils chauns ils pli custaivels protegiv’ins cun agid da cularins lads u schizunt da gippas da fier cunter attatgas da vers. Ils chauns avevan il pensum da persequitar in portg selvadi fin che quel vegniva stanchel e d’al retegnair en in lieu fin ch’il chatschader al pudeva sajettar a curta distanza. Tar questas chatschas vegnivan umans, chavals e chauns adina puspè blessads grevamain u schizunt mortalmain tras attatgas da portgs.

Il svilup da las armas da fieu ha simplifitgà la chatscha sin portgs selvadis. I n’era betg pli necessari da far frunt directamain ad in ver che sa defenda stinadamain cun ses clavigliuns. Tuttina è la chatscha sa mantegnida, surtut dal temp dal baroc, sco part integrala dal ceremonial curtais. Persecuziuns da portgs a chaval han bain anc fatg part dals divertiments da l’aristocrazia; savens èn ils animals però er vegnids chatschads en uschenumnads curtins da chatscha directamain davant la flinta da la societad curtaisa. Ils animals sajettads giugavan tuttavia ina rolla tar il provediment da la populaziun cun charn. Il 1669 ha per exempel il ‹Proviant- und Rauchhaus des Jägerhofes Dresden› vendì a la populaziun la charn da 616 animals; en la Prussia eran ils burgais da las citads obligads da cumprar giu da la curt portgs selvadis ch’eran vegnids sajettads. Ils purs fatschentavan surtut ils gronds donns ch’ils portgs faschevan adina puspè vi da la cultira; ad els n’eri per ordinari betg lubì da mazzar ils portgs ch’invadevan lur prads – els als dastgavan be stgatschar cun bastuns.

La situaziun è sa midada cun la fin da l’absolutissem. Las restricziuns da chatscha sin portgs selvadis èn vegnids dissolvidas ed a partir dal davos terz dal 18avel tschientaner han blers pajais da l’Europa Centrala relaschà ordinaziuns, tenor las qualas igl era be pli lubì da tegnair portgs selvadis en curtins da selvaschina. En numerusas regiuns da l’Europa Centrala n’era il portg selvadi perquai betg pli represchentà vers la mesadad dal 19avel tschientaner. L’effectiv è anc sa sminuì supplementarmain suenter che la Revoluziun dal 1848 ha lià il dretg da chatscha a la proprietad funsila. La persuna cun dretg da chatscha aveva uss numnadamain da far bun envers il proprietari da terren l’entir donn che vegniva chaschunà tras la selvaschina.

Vers ils onns 1940 ha l’effectiv cuntanschì en l’Europa Centrala in minimum istoric. Al restabiliment ha contribuì il fatg ch’igl èn vegnids relaschads en il suenterguerra scumonds da sajettar portgs selvadis. Er la cultivaziun da tirc augmenta per ordinari la preschientscha da populaziuns da portgs selvadis. En il fratemp vegnan sajettads en Germania mintg’onn radund in mez milliun portgs selvadis. Suenter il chavriel furma el qua la selvaschina che vegn sajettada il segund frequent; en l’Austria sa chatta el sin la tschintgavla ed en Svizra sin la sisavla plazza.

Sco gia menziunà enconuscha la lingua tudestga per il portg selvadi e sias parts dal corp differentas noziuns specificas che derivan da la lingua da chatschaders: il portg selvadi masculin (ver) vegn numnà "Keiler", in ver pli vegl (a partir da ca. 5-6 onns) "Basse" u "Hauptschwein". L’animal feminin (portga) vegn numnà "Bache", in novnaschì "Frischling". Ils dents chanins dal ver sa numnan er "Gewaff", quels da la missella sura "Haderer" e quels da la missella sut "Gewehre".

Pervi da la persecuziun intensiva tras l’uman èn ils portgs selvadis per ordinari spuretgs ed activs da notg. Mastgels en chalur e femellas cun portgets pon però sa cumportar da temp en temp a moda agressiva envers ils umans (surtut sche quels mainan cun sai chauns).

En citads gronds poi esser che portgs selvadis perdan dal tuttafatg lur timiditad envers ils umans, e quai surtut sch’els vegnan pavlads. En ambients urbans giaudan portgs selvadis savens la simpatia da la populaziun, da l’autra vart sto lur dumber vegnir regulà per tegnair a mastrin ils donns vi da parcs e zonas verdas.

Animals che vegnan allevads tras l’uman daventan fitg dumestis e na pon betg pli vegnir mess en libertad. Per ina tegnida adequata a lur natira dovran portgs selvadis ultra da quai bler spazi, sco quai che be parcs zoologics pon metter a disposiziun.

La chatscha sin ils portgs selvadis cun lur ferma veglia da sa defender è adina puspè stada in tema en la litteratura. Quai tanscha da las ovras da Heracles e la chanzun dals Nibelungen fin a la seria da comic dad Asterix.

Er en nums da lieus ed en vopnas da vischnancas e da citads datti en l’entira Europa Centrala ed utrò numerus referiments al portg selvadi.



</doc>
<doc id="12201" url="https://rm.wikipedia.org/wiki?curid=12201" title="Teodor Rupp">
Teodor Rupp

Teodor Rupp (* 1923 a Trin) es in anteriur scolast e filolog grischunais.

Da la vart da la mumma, ina sora da Gion Bundi, deriva Teodor Rupp dad ina famiglia reformada da Sagogn. El ha frequentà la scola primara e secundara a Trin avant che ir a Cuira.

1943 ha Rupp terminà il seminari da scolasts a Cuira ed e daventà scolast primar a Claustra e Tavò. Daven da 1947 era Rupp magister secundar a Küblis, Urnäsch, Trogen e durant in semester era a Susch en Giadina.

Silsuenter ha el cumenzà cun il studis el semester d'unviern 1949/1950 a l'università da Turitg cun numerus semesters egl exteriur: 1951 a Florenza, 1952/1953 a Pisa e 1953/1954 a la Sorbonne a Paris. 1963 ha Rupp fatg il doctor a Turitg cun sia dissertaziun davart las variantas dialectalas da Domat, Trin e Flem.

- Lautlehre der Mundarten von Domat, Trin und Flem, Università Turitg. 1963 p. 234

- II moviment della populaziun romontscha el Grischun ed en Svizra tenor la dumbraziun federala de 1950. 2. ediziun. Lia Rumantscha, Cuira. 1959

- Artitgel: Gemeinde und Kirche im Prättigau in ihrer Entwicklung bis zur Reformationen; en Bünderisches Monatsblatt, Avrigl, Nr. 4. Cuira. 1950


</doc>
<doc id="12203" url="https://rm.wikipedia.org/wiki?curid=12203" title="Jacob Michael">
Jacob Michael

Jacob Michael (* 9 da december 1916 a Casti; † 6 da mars 2003 a Sagogn) fuva in pardicànt, pur e scriptur grischunais. Grond engaschi ha el fatg per animar da salvar il linguatg rumantsch, oravantut il ses idiom sutsilvan.

Il 1916 es el naschì sco ultim figl da 10 uffants da Murezi e Julia Michael en Val Schons. El ha frequentà la scola primara a Donat e la scola secundara a Ziràn avant che ir a Cuira a la scola chantunala. 1938 ha el fat matura per silsuenter ir a Basilea e Turitg per studegiar teologia.

1942 ha Michael terminà il studi ed es daventà pardicànt, el ha substituà en las plaivs da Tschlin, Avras e Pitasch. A Pitasch empren el d'enconuscher la surmestra da lavur a maun. Egl onn 1948 maridan Jacob Michael e Dora Janki da Vuorz. Curt silsuenter ha el surpiglià sia emprima plaiv, la plaiv da Valando-Sagogn, la ha el remplazzà Benedetg Dolf. Il per ha tegnì set uffànts.

Desch onns plitard es el vegni plidà a Samedan ma el lascha encrescher là. 1973 turnà el en Val Schons e pastorescha là las plaivs da Ziràn-Muntogna da Schons. 1984 è Jacob Michael vegnì pensiunà e turna en la sia chasa a Sagogn, ma pensiunà es il fauss pled per descriver ils ultims onns da ser Michael. El tegnaiva bler animals: nursas e chavras, gaglinas, andas ed in galdegn. Fin 1998 tegnaiva el anc priedi per rumantsch, a Sagogn ed era en Val Schons. Ils 10 da marz 2003 es el vegnì satra sin il santeri da la baselgia reformada da Sagogn.

Gia 1935 ha el, era animà da Ramun Vieli, publitgà ses emprims artitgels per sutsilvan en La casa paterna e suondà sun massa artitgels en La Pùnt ed il Fögl Ladin e las gasettas tudestgas dil Grischun sco era en il Bündner Kirchenbote.

Sco redactur es el stà responsabels tranter 1974 e 1984 per La Pùnt e dal 1953 fin il 1995 per la part sutsilvana dad il Calender per mintga gi e davent dil 1973 ha el redigì il Dun da Nadal. Tut quai ha el fat en ses temps liber. El ha era translatà vers in tozzel teaters.



</doc>
<doc id="12204" url="https://rm.wikipedia.org/wiki?curid=12204" title="Giudaissem">
Giudaissem

Il giudaissem (dal grec ἰουδαϊσμός "ioudaismos", ebraic יהדות "Jahadut") è d’ina vart la religiun, la tradiziun, la moda da viver, la filosofia e la cultura dals gidieus; da l’autra vart designescha il term er la communitad dals Gidieus (sco etnia u pievel). 

La religiun giudaica, che vegn circumscritta sco ‹monoteissem etic›, furma la pli veglia da las religiuns monoteistic-abrahamiticas. Ella cumpiglia in’istorgia da bundant 3000 onns.

Ins differenziescha entaifer il giudaissem tranter ils aschkenasim ed ils sefardim (cf. sutvart). Dapi che l’illuminissem giudaic è sa fatg valair, vegn ultra da quai distinguì tranter il giudaissem da refurma (u liberal), conservativ ed ortodox (che cumpiglian mintgamai differentas sutgruppas e tendenzas).

La basa dal giudaissem furma la Tora (‹lescha›). Igl èn quai ils tschintg cudeschs da Moses che represchentan per ils gidieus la pli impurtanta part da la bibla ebraica (Tanach). Vitiers vegnan las scrittiras rabinicas ch’explitgeschan la Tora e che vegnan numnadas tradiziunalmain la ‹Tora orala›.

L’onn 2010 vivevan en tut il mund radund 13,5 fin 15 milliuns gidieus, la gronda part en l’Israel ed en ils Stadis Unids da l’America. 10 fin 15 procent vegnan attribuids a l’ortodoxia giudaica.

Il term ‹gidieu› va enavos sur l’expressiun latina "judaeus", l’expressiun greca "ioudaios" ed il term correspundent arameic e persic sin il pled gidieu "yehudi". Quel designava oriundamain ils members da la schlatta da Juda ed ils abitants dal territori correspundent. Dal temp dal domini da David a Hebron vegniva quest territori numnà ‹Reginavel da Juda›. Sut Rehabeam è il territori alura vegnì spartì: la part meridiunala sa numnava Juda, la part settentriunala Israel. Il Reginavel dal Nord ha be existì fin l’onn 722 a.C. Il term "yehudi" vegniva duvrà da quel temp a moda fitg vasta tant per aspects religius, politics sco er naziunals. Tar quest diever da la lingua – sco ch’el sa manifestescha per exempel er pli tard en ils texts dal Nov Testament – sa tracti però en emprima lingia d’ina denominaziun externa, pia da terzas persunas. Ils gidieus discurrivan da sasezs sco "am yisrael" (‹pievel d’Israel›), e quai probablamain per stabilisar l’identitad naziunala faschond appel a l’istorgia tempriva dal pievel.

Tenor las prescripziuns cuntegnidas en la Halacha vala sco gidieu tgi ch’è l’uffant d’ina mamma gidieua u tgi ch’è convertì al giudaissem confurm a las reglas. Surtut dapi la mesadad dal 20avel tschientaner na vegn questa definiziun per part betg pli acceptada, e quai tranter auter per ils suandants motivs:




En documents persunals vegn duvrà il term "le'om" che munta tant sco ‹naziunalitad›. Il 1958 aveva gì lieu en il cabinet israelian sut primminister David Ben-Gurion ina cuntraversa, co che quest term saja d’interpretar: en il senn d’ina identificaziun cun il stadi d’Israel ubain en il senn dal dretg da la Halacha. La finala ha il tribunal suprem tractà la dumonda, relativond la muntada religiusa dal term "le'om". Suenter massivs protests è la lescha però puspè vegnida revedida en il senn dal dretg da la Halacha.

En las statisticas cumparan per ordinari quels sco gidieus ch’inditgeschan sasezs sco tals. Tenor il giudaissem ortodox, conservativ u liberal vala ina persuna sco gidieu, sch’el ha geniturs gidieus u sch’el è convertì al giudaissem. È be in genitur gidieu, sche sa drizza l’appartegnientscha tenor la mamma (confurm a lescha che sa basa sin Mischna e Talmud). Uffants da babs gidieus che n’han nagina mamma gidieua ston convertir al giudaissem per vegnir renconuschids sco gidieus. Tenor il giudaissem da refurma (u liberal) american – che furma dapi la fin dal 20avel tschientaner la pli gronda gruppaziun gidieua en ils Stadis Unids – vala percunter mintga uffant sco gidieu ch’ha in genitur gidieu e ch’è vegnì educà a moda gidieua.

En ils raquints da la Tora, ils tschintg cudeschs da Moses, cumenza l’istorgia dal pievel gidieu cun la lia che Dieu ha fatg cun Abraham. La tradiziun gidieua resguarda Abraham sco fundatur dal monoteissem, pia da la cretta en in sulet, invisibel Dieu. Questa lia ha Dieu renovà cun il figl dad Abraham, Isaac, e cun il figl da lez Jacob; dapi la lutga a la riva orientala dal flum Jabbok vegn quest ultim numnà ‹Jisrael›.

Jacob ha gì dudesch figls che valan sco ils progeniturs da las dudesch schlattas d’Israel (ils Israelits). Quels sa rendan da Kanaan, la Palestina resp. l’Israel odiern, en l’Egipta, nua che lur descendents vegnan mess dals faraos en sclavaria. Or da questa sclavaria vegnan ils Ebrers, sut lur manader Mosche (Moses), liberads da Dieu ch’als revelescha sin la muntogna Sinai la Tora (scritta ed orala). Cumbain ch’il pievel gidieu disdescha savens en vista a questa lezia – sco che cumplanschan ils profets da pli tard – resta la lia cun Dieu intacta.

Cun l’exil babilonic en il sisavel tschientaner avant Cristus ha cumenzà l’istorgia dal giudaissem en l’Irac. Pli tard, dal temp hellenistic, è sa sviluppà en la diaspora gidieua il giudaissem hellenistic. Il pli tard dapi la destrucziun dal stadi giudaic en l’emprim tschientaner suenter Cristus e la destrucziun da Jerusalem tras Hadrian (ch’ha renumnà la citad en Aelia Capitolina) èn ils gidieus sa sparpagliads definitivamain ed èn sa chasads en vastas parts da l’Imperi roman. In’ulteriura gronda part viveva en il Reginavel persian. Cun las academias da Sura e Pumbedita en la Babilonia (che furmava da quel temp ina part dal Reginavel dals Sassanids) sa chattava là en l’antica tardiva e durant il temp medieval tempriv il center intellectual dal giudaissem.

Ils ulteriurs aderents dal giudaissem èn sa repartids durant il temp autmedieval er en autras parts da l’Europa. Ed en il temp medieval tardiv – en il decurs dals pogroms da pestilenza e l’expulsiun dals gidieus per exempel or da la Frantscha – èn els sa derasads adina pli fitg en l’Europa da l’Ost ed ultra da quai en il mund islamic. Suenter ch’ils gidieus èn vegnids stgatschads l’onn 1492 or da la Spagna èn els per part returnads en la Palestina odierna ed èn er arrivads en l’America. Ils gidieus èn adina puspè vegnids persequitads; per part han els però er pudì s’etablir sco part integrala da la societad locala e quai senza stuair desister da lur cretta e tradiziun. (Davart il destin dal giudaissem en il 20avel tschientaner cf. sutvart, chapitel ‹Context actual›).

Tar la tradiziun religiusa gidieua sa tracti d’ina religiun monoteistica, da la quala il dieu vegn er numnà Dieu d’Israel. Tenor la chapientscha ortodoxa vegn quest dieu resguardà sco creatur da l’univers ch’agescha era anc oz a moda activa en il mund (theissem). Intgins filosofs gidieus dal temp medieval (Gersonides, Abraham ibn Daud), influenzads da la Kabbala e dal neoaristotelissem, e dal temp modern (surtut suenter il holocaust, sco per exempel Harold Kushner) han percunter la tendenza da posiziunar dieu a moda pli distanziada, sco stgaffider che saja s’alienà da sia creaziun (deissem).

La religiun gidieua sa basa sin las tradiziuns religiusas dals gidieus. Quellas sa dividan en ina ductrina scritta ch’è fixada en la Tora ed en ina ductrina orala (er: Tora orala), la quala vegn discutada en il Talmud. Quest ultim sa divida istoricamain en Mischna e Gemara e furma er la basa per la Halacha, la lescha gidieua. La Halacha cumpiglia però er la legislaziun rabinica e las sentenzias ch’èn vegnidas tratgas en il decurs dal temp. Igl ha adina puspè dà emprovas da stgaffir in cumpendi dal dretg giudaic; in dals exempels ils pli enconuschents è il Schulchan Aruch (16avel tschientaner).

Il term ‹cretta gidieua› sa referescha a las tradiziuns religiusas dal giudaissem (epoca prebiblica, temp biblic e temp pli nov) ed a las differentas direcziuns ch’èn sa manifestadas en il decurs dal temp. Il giudaissem che porta, conserva ed instruescha questas tradiziuns religiusas vegn numnà rabinic. Savens vegn discurrì en quest connex dals princips da cretta gidieus; cuntrari al cristianissem n’èn quels però betg definids cleramain e fixads a moda lianta. Er la cretta en l’existenza da Dieu n’è betg reglada en il giudaissem a moda dogmatica, cuntrari per exempel a la confessiun da cretta islamica, la Schahāda. Il giudaissem n’enconuscha nagin catechissem sco tal.

En il decurs da l’istorgia dal giudaissem è sa sviluppada in’entira retscha da princips da cretta, dals quals ins spetga ch’ils gidieus als tegnian per esser en accordanza cun la cuminanza religiusa gidieua. Ma facticamain n’è il dumber precis da quests princips betg determinà e lur cuntegn vegn anc adina discutà a moda cuntraversa. Areguard la dumonda quant vast che quest catalog da pretensiuns è e quant sever ch’el duaja vegnir applitgà sa differenzieschan las singulas cuminanzas gidieuas ina da l’autra (giudaissem ortodox, giudaissem conservativ, giudaissem liberal).

En il 12avel tschientaner ha Maimonides formulà intgins princips da basa dal giudaissem: la cretta en in Dieu sco creatur suprem ed origin da l’entir univers, l’unitad ed incorporalitad da ses esser e.a. Questa codificaziun è vegnida recepida vastamain. Accents sumegliants han er mess auters auturs da la scholastica gidieua dal temp avant e suenter Maimonides. Er vegn rendì attent ch’in entir pievel ch’era gist sa furmà saja daventà perditga co che Dieu haja serrà la lia al Sinai (en il cristianissem: ils dudesch apostels, en l’islam be Mohammed).

Cuntrari al cristianissem e l’islam ha il giudaissem desistì, cun excepziun d’ina curta fasa en l’istorgia antica, da missiunar persunas d’autra confessiun. Il giudaissem na resguarda betg sco putgà u per exempel sco criteri d’exclusiun dal salid tras Dieu, sche persunas betg gidieuas ed auters pievels tgiran lur religiuns resp. crettas divergentas. Il giudaissem è da l’avis ch’era aderents d’autras religiuns possian avair part da la vita suenter la mort, sch’els hajan manà ina vita etica.

La circumcisiun dals giuvens furma in cumandament central dal giudaissem ed in segn distinctiv da l’identitad gidieua.

Spiertalmain e giuridicamain vegn ina communitad gidieua manada d’in rabin. Ils sefardim ed ils caraits numnan lur manader religius er "chacham" (sabi). Tar gidieus iemenits è usità il term "mori" (mes magister). Ils servetschs divins vegnan per ordinari manads d’in cantor ("chasan") u ditg pli general d’in recitatur. Per ch’il servetsch divin haja lieu, ston esser preschents almain diesch persunas gidieuas ch’èn religiusamain maiorennas (en l’ortodoxia: diesch umens maiorens). En dumondas profanas vegn la cuminanza manada d’ina suprastanza che vegn elegida dals commembers.

En il temp preschent datti differents moviments entaifer il giudaissem religius. Questas gruppaziuns na sa differenzieschan betg primarmain, ma er areguard dumondas da cretta. I vegn differenzià tranter moviments ortodoxs e betg ortodoxs. En in senn pli vast pon ils moviments betg ortodoxs er vegnids designads sco progressivs, refurmads u liberals (senza ch’il term ‹liberal› vegniss duvrà qua en in senn politic). Ina posiziun intermediara tranter ortodoxia e giudaissem liberal occupa il giudaissem conservativ ch’è sa furmà en il 19avel tschientaner. 

Ina da las differenzas centralas tranter il giudaissem ortodox ed ils moviments betg ortodoxs è la chapientscha da la palentada al Sinai. L’ortodoxia resguarda la Tora retschavida da Moses sco directiva ch’è da suandar en mintga cas pled per pled. Il giudaissem betg ortodox interpretescha percunter la palentada sco betg absoluta, mabain sco process cuntinuant da Dieu cun ses pievel tras il temp e las culturas. En il context da questa exegesa istoric-critica da la palentada èn sa furmads tut ils moviments betg ortodoxs dal giudaissem. Damai ch’els tuts accentueschan il svilup ed il midament, appartegnan els al giudaissem progressiv en il vast senn dal pled. En il stretg senn dal pled appartegnan al giudaissem progressiv tut las gruppaziuns dal giudaissem da refurma ch’èn s’unidas a l’uniun mundiala per giudaissem progressiv.

L’origin da tut ils moviments religius giudaics dal temp preschent è da chattar en l’istorgia spiertala surtut da l’Europa a partir da la fin dal 18avel tschientaner. Dapi l’entschatta dal 20avel tschientaner è il focus dal svilup scientific e teologic dal giudaissem sa spustà en ils Stadis Unids. 

Dapi millennis è il giudaissem adina puspè stà exponì a persecuziuns religiusas, ideologicas e politicas ch’èn per part idas a finir en pogroms. In cas unic en l’istorgia furma però la shoa, l’emprova d’extirpar la ‹rassa giudaica› tenor plan ed a moda quasi industriala tras la Germania naziunalsocialistica. 

L’onn 1934 han ins dumbrà 17 milliuns gidieus en tut il muns. Sis milliuns umans ch’èn vegnids qualifitgads dals naziunalsocialists sco ‹gidieus› èn daventads en il decurs dals proxims bundant diesch onns l’unfrenda da la shoa. Suenter la fin dal Terz Reich ha quai accelerà la realisaziun da las finamiras zionisticas ed ha manà il 1948 a la fundaziun ed a la renconuschientscha internaziunala dal stadi d’Israel sco patria dals gidieus.

Il stadi d’Israel odiern è ina democrazia seculara tenor l’exempel dals stadis dal vest. Tscherts champs da la politica da l’intern èn però segnads fin oz d’ina ferma influenza religiusa. Ina nozza civila n’è per exempel betg pussaivla en l’Israel, damai ch’il dretg da famiglia è suttamess a las gruppas religiusas respectivas. Quai po per exempel esser in problem per dunnas che vulan sa divorziar senza il consentiment da lur umens; tenor dretg giudaic tradiziunal restan ellas ‹liadas› a lur umens e na pon betg maridar danovamain.

Pervi da l’istorgia e tradiziun speziala dal giudaissem exista ina ferma identitad gidieua, la quala sa referescha però al destin communabel e na sto betg per forza esser motivada a moda religiusa. Blers gidieus sa resguardan per exempel sco Brits u Americans e fin il 1933 er sco Tudestgs patriotics ch’avevan ristgà ed unfrì en l’Emprima Guerra mundiala la vita per lur patria europeica.

Tradiziunalmain vegnan differenziadas pliras gruppaziuns etnicas. Quellas sa laschan er cumprovar cun agid d’examinaziuns geneticas che mussan per exempel che la populaziun gidieua da l’Europa da l’Ost sa cumpona da cumparts caucasas, europeicas e semiticas. Las grondas gruppaziuns etnicas sa numnan:






Praticamain tut ils gidieus dal temp modern suondan las leschas sco ch’ellas èn cuntegnidas en la Mischna ed en il Talmud; els vegnan subsummads sut il term ‹giudaissem rabinic›. Daspera datti però gruppas ch’èn sa separadas da la maioritad dals gidieus. La pitschna gruppa dals caraits refusa las ductrinas cuntegnidas en Mischna e Talmud. Er ils samaritans snegan l’autoritad da questas duas ovras; ultra da quai enconuschan els sco sontga scrittira ina versiun da la Tora che sa numna Memar Markah, sco er in’atgna liturgia, atgnas leschas ed atgnas scrittiras exegeticas. La gronda part dal Tanach (la Bibla gidieua) resguardan els sco betg inspirada da Dieu. Cuntrari al giudaissem enconuscha il psalteri dals Samaritans 155 psalms; ils gidieus e cristians enconuschan be 150 psalms.

La cultura gidieua è da tut temp vegnida influenzada fermamain da las culturas, entaifer las qualas las singulas cuminanzas gidieuas vivevan e na sa lascha perquai strusch examinar a moda isolada. Entaifer questas differentas furmas da la cultura gidieua na gioga la religiun betg adina ina rolla tuttina ferma. 

Entras la sutdivisiun dal giudaissem europeic en aschkenasim e sefardim èn sa sviluppads qua dus spazis culturals differents che sa distinguan er linguisticamain in da l’auter.

L’ebraic è la lingua da las pli veglias scrittiras gidieuas; ultra da quai ha questa lingua furmà en l’antica la varietad discurrida dals gidieus (durant la perioda da lur independenza). Sco lingua da mintgadi è l’ebraic vegnì remplazzà suenter tschientaners tras l’arameic; sco lingua dal servetsch divin e per part er sco lingua docta è l’ebraic però sa mantegnì fin oz. L’arameic è ina lingua parentada stretgamain cun l’ebraic, la quala ha er influenzà l’ebraic scrit sco ch’el cumpara en las ovras gidieuas tardivas. Intginas passaschas en las scrittiras dal Tanach èn gia vegnidas scrittas en arameic; uschia mida per exempel il cudesch David da l’ebraic en l’arameic. Jesus e ses cumpatriots gidieus discurrivan arameic. 

En la diaspora han ils gidieus s’approprià las linguas dals pajais en ils quals els vivevan. En intgins cas han las cuminanzas gidieuas per part adattà questas linguas, pervi da las circumstanzas istoricas e culturalas, ad etnolects autonoms u las sviluppà vinavant ad atgnas linguas. En l’Europa Centrala e dal Vest è quai stà il jiddic sco lingua dals aschkenasim ed il spagnol dals gidieus (lingua sefarda u ladino) sco lingua dals sefardim. En la vita da mintgadi discurra la gronda part dals gidieus però la lingua dal pajais en il qual els vivan.

Tar l’ivrit che vegn scrit e discurrì oz en l’Israel sa tracti d’ina revivificaziun gartegiada da l’ebraic antic. Quel è vegnì cumplettà tras in stgazi da pleds modern e per part è er vegnida adattada la grammatica. Oz sa sviluppa questa lingua en il diever quotidian sco mintga autra lingua era.





</doc>
<doc id="12207" url="https://rm.wikipedia.org/wiki?curid=12207" title="Guerra da trent'onns">
Guerra da trent'onns

La Guerra da trent’onns (1618–1648) è stada in conflict per l’egemonia entaifer il Sontg Imperi roman e l’Europa ed a medem temp ina guerra religiusa. A nivel europeic è prorutta l’opposiziun tranter Habsburg e la Frantscha; entaifer l’Imperi èn sa cumbattids l’imperatur e la Lia catolica d’ina vart e l’Uniun protestanta da l’autra. Ensemen cun lur alliads respectivs entaifer l’Imperi èn las pussanzas habsburgaisas Austria e Spagna sa confruntadas cun la Frantscha, ils Pajais Bass, il Danemarc e la Svezia en conflicts d’interess dinastics. En consequenza da quai èsi vegnì ad ina retscha d’ulteriurs conflicts ch’èn colliads cun la Guerra da trent’onns: la Guerra d’otganta onns (1568–1648) tranter ils Pajais Bass e la Spagna, la Guerra franzos-spagnola (1635–1659) e la Guerra da Torstenson (1643–1645) tranter la Svezia ed il Danemarc.

Sco motiv per l’erupziun da la guerra vala la Defanestraziun da Prag dals 23 da matg 1618; tras quella è la sullevaziun dals stans protestants da la Boemia prorutta avertamain. Quella sa drizzava cunter las emprovas da recatolisaziun da vart dal retg da la Boemia, il qual provegniva da la chasa da Habsburg ed era a medem temp imperatur dal Sontg Imperi roman. Tut en tut èn succedids in l’auter en ils 30 onns dal 1618 al 1648 quatter conflicts. Tenor l’adversari central da l’imperatur e da las pussanzas habsburgaisas als numna l’istoriografia Guerra da la Boemia e dal Palatinat, Guerra dal Danemarc e da la Saxonia Bassa, Guerra svedaisa e Guerra svedais-franzosa. Duas emprovas da terminar il conflict, la Pasch da Lübeck dal 1629 e la Pasch da Prag dal 1635 han fatg naufragi perquai ch’ellas n’han betg resguardà ils interess da tut las partidas participadas a moda directa u indirecta. Quai dueva pir reussir en furma dal Congress da Pasch da Münster ed Osnabrück (1641–1648) ch’ha cumpiglià l’entira Europa. La Pasch da Vestfalia ha definì da nov las relaziuns da pussanza tranter l’imperatur ed ils stans imperials ed è daventada ina part integrala da l’urden constituziunal da l’Imperi ch’è stà en vigur fin il 1806. Ultra da quai èn vegnids cedids territoris a la Frantscha e la Svezia e relaschads ils Pajais Bass e la Confederaziun svizra da l’intschess da l’Imperi. 

Ils 24 d’october 1648 è la guerra ida a fin en Germania. Las champagnas militaras e battaglias da quella avevan surtut gì lieu sin il territori dal Sontg Imperi roman. Las acziuns da guerra sezza, ma er las fominas ed epidemias che quellas han chaschunà, han ruinà e depopulà entiras regiuns. En tschertas parts da la Germania dal Sid ha per exempel be survivì in terz da la populaziun. Suenter las devastaziuns economicas e socialas han intgins territoris duvrà dapli ch’in tschientaner per sa revegnir da las consequenzas da la guerra.

Avant la Guerra da trent’onns eran sa furmads en l’Europa ed en il Sontg Imperi roman champs da tensiun multifars che sa basavan sin cuntrasts tranter singuls stadis (dinastics, confessiunals e da la politica da l’intern). Ils motivs per quels tanschan per part lunsch enavos.

Ils trais champs da conflict principals en l’Europa dal temp avant la guerra furmavan l’Europa dal Vest, l’Italia Superiura ed il territori da la Mar da l’Ost. En l’Europa dal Vest e l’Italia Superiura avevan lieu ils conflicts dinastics tranter Habsburg ed il retg franzos, entant ch’en la regiun da la Mar da l’Ost sa cumbattevan il Danemarc e la Svezia – dus reginavels cun ambiziun da pussanza gronda – per la predominanza.

L’Europa dal Vest vegniva dominà dal conflict tranter la Frantscha e la Spagna, il qual sa basava da sia vart sin l’opposiziun dinastica tranter ils Habsburgais ed ils retgs franzos. La Spagna furmava ina pussanza gronda europeica cun possessiuns en l’Italia dal Sid, en la Planira dal Po ed en ils Pajais Bass. Pervi da quests territoris sparpagliads n’eri quasi betg pussaivel ch’i prorumpia en l’Europa dal Vest ina guerra senza ch’i fissan stads tangads interess spagnols. La Frantscha da sia vart era circumdada en il sid, sidost e nord da pajais spagnols, quai ch’ha manà al ‹cumplex da tschinclada›. Pervi da lur numerusas confruntaziuns violentas han tant la Frantscha sco er la Spagna engrondì lur armadas. Sper difficultads finanzialas ha la Spagna er stuì cumbatter a partir dal 1566 la sullevaziun en ils Pajais Bass. De facto è quella però ida a fin il 1609 cun l’independenza dals Pajais Bass e cun in armistizi ch’è vegnì limità sin dudesch onns.

En rom da la dispita da successiun da Jülich-Cleves avess il conflict en l’Europa dal Vest tgunschamain pudì ir a finir en ina gronda guerra europeica. Cura ch’il duca da Jülich-Cleves-Berg è mort, han numnadamain pliras partidas fatg valair lur dretg ereditar, tranter ellas il prinzi electur Sigismund von Brandenburg ed il cont palatin Wolfgang Wilhelm von Neuburg. Ina dimensiun internaziunala ha la guerra survegnì tras l’intervenziun da Henri IV da la Frantscha, il qual ha sustegnì ils prinzis da l’Uniun protestanta, pretendend dad els sco recumpensa lur sustegn en rom da la guerra cunter la Spagna. L’assassinat da Henri IV l’onn 1610 ha però mess ad interim ina fin a l’engaschament franzos al Rain Bass.

En l’Italia Superiura existivan da quel temp numerus principadis pitschens. Intgins dals territoris appartegnevan a la Spagna che disponiva – tranter auter cun Milaun – d’ina basa da pussanza stabila en l’Italia. Las sulettas ulteriuras pussanzas da rang europeic en la regiun eran il papa e la Republica da Vaniescha. La curia a Roma vegniva dominada da cardinals ch’eran ubain aderents da la Frantscha, da la Spagna u da l’imperatur, entant ch’ils interess da Vaniescha eran plitost orientads vers la Mar Mediterrana e la costa adriatica ch’en l’Italia sco tala. Da questa constellaziun resulta che la Spagna e la Frantscha eran las forzas dominantas en l’Italia dal Nord. La Frantscha empruvava d’indeblir la pussanza spagnola per pudair cuntanscher sezza la predominanza en la regiun. Omadus stadis sa stentavan da gudagnar ils prinzis indigens per lur agens interess, uschia che blers regents stevan a medem temp sut influenza franzosa e spagnola. A moda spezialmain evidenta è questa constellaziun sa mussada en il cas dals ducas da la Savoia, damai che lur ducadi sa chattava en ina posiziun d’impurtanza strategica: sur ils pass alpins e las fortezzas da quel sa laschava controllar l’impurtanta ruta da refurniment da las truppas spagnolas en ils Pajais Bass.

Las guerras en il territori da la Mar da l’Ost, ch’èn er enconuschentas sco Guerras nordicas, han enconuschì avant e durant la Guerra da trent’onns trais acturs principals: la Pologna, la Svezia ed il Danemarc. La politica da la Pologna e da la Svezia vegniva dominada da duas lingias da la dinastia da Wasa. Retg Sigismund III ha impedì la derasaziun dal protestantissem en la Pologna; quest pajais sa lascha perquai attribuir durant la Guerra da trent’onns als alliads da Habsburg. Sco retg da la Pologna n’era Sigismund III betg be prinzi da la Lituania en uniun persunala, mabain temporarmain er retg da la Svezia. Quai è sa midà l’onn 1599, cura ch’intginas persunas noblas svedaisas han revoltà cunter Sigismund, al han destituì sco retg svedais ed han executà ses fidaivels. En consequenza da quai è per l’ina sa derasada la cretta luterana en la Svezia e per l’autra proruta in’entira seria da guerras polac-svedaisas. Las emprimas campagnas militaras dal nov retg svedais, Karl IX, èn l’emprim però stadas senza success ed han animà il rival Christian IV dal Danemarc d’attatgar da sia vart la Svezia. Cun radund 1,5 milliuns abitants era il Danemarc da quel temp bain main populà che la Svezia u la Pologna; ma damai ch’il Danemarc era en possess da la Norvegia, da la Svezia dal Sid e da grondas parts da la costa dal vest da la Svezia controllava il monarc l’entir Öresund, quai ch’al purtava grondas entradas da duana. Karl IX da la Svezia da sia vart ha fundà il 1603 la citad da Göteborg cun la speranza da pudair incassar sez ina part da las entradas da duana da l’Öresund. Cura che Christian IV ha cumenzà il 1611 la Guerra da Kalmar, ha Karl IX perquai era fatg quint cun in’attatga sin Göteborg. Ma enstagl è l’armada danaisa marschada surprendentamain vers Kalmar ed ha conquistà la citad. Il 1611 è Karl IX mort e ses figl Gustav II Adolf ha stuì pajar in aut pretsch per la pasch cun il Danemarc: Kalmar, la Norvegia dal Nord ed Ösel èn crudads al Danemarc, ultra da quai ha la Norvegia stuì pajar contribuziuns da guerra en l’autezza d’in milliun marcs imperials. Per pudair pajar questa summa ha Gustav Adolf fatg debits tar ils Pajais Bass. Quests debits da guerra han engrevgià fermamain la Svezia e flaivlentà sia posiziun areguard la politica da l’exteriur. Il Danemarc percunter era avanzà tras la guerra ad ina pussanza en la Mar da l’Ost; Christian IV è perquai sa sentì sco in grond general ed è er stà da l’avis ch’el haja avunda daners per manar ulteriuras guerras.

Suenter l’emprima fasa da la refurmaziun ch’aveva dividì confessiunalmain la Germania, han ils signurs territorials catolics e protestants empruvà l’emprim da cuntanscher entaifer l’Imperi in urden constituziunal ed in equiliber da la pussanza tranter las confessiuns che saja acceptabel per tut las duas varts. En rom da la Pasch religiusa d’Augsburg ils 25 da settember 1555 èn las partidas s’unidas a la "Jus reformandi", il dretg da la refurmaziun (ch’è pli tard vegnì resumà cun "cuius regio, eius religio" – ‹la pussanza decida davart la confessiun›). Tenor quella avevan ils signurs territorials il dretg da definir la confessiun da la populaziun residenta. A medem temp è però er vegnì introducì il "Jus emigrandi" ch’ha pussibilità a persunas d’autra confessiun d’emigrar. Il dretg da refurmaziun da las citads imperialas libras è però restà intschert, pertge che la Pasch religiusa d’Augsburg n’aveva betg fixà, co ch’ellas duain midar la confessiun. Dapi quel temp èn las confessiuns da cretta catolica e luterana stadas renconuschidas cun ils medems dretgs, betg però la refurmada.

Medemamain è vegnì adoptà il "Reservatum ecclesiasticum" (‹resalva ecclesiastica›) ch’ha garantì che las possessiuns da la baselgia catolica d’avant il 1555 restian catolicas. En il cas ch’in uvestg catolic convertiva, perdeva el sia sedia episcopala ed i vegniva elegì in nov uvestg. Questa reglamentaziun ha er garantì las relaziuns da maioritad entaifer il collegi dals prinzis electurs che sa cumponiva da quatter represchentants catolics e da trais protestants. Da vart dals prinzis protestants è la resalva ecclesiastica be vegnida tolerada perquai ch’igl era vegnì segirà en furma da la "Declaratio Ferdinandea" che citads e stans refurmads en territoris ecclesiastics na vegnian betg sfurzads da sa convertir u d’emigrar.

La Pasch religiusa d’Augsburg han bain pudì impedir sur 60 onns ch’i prorumpia ina gronda guerra da religiun. Ma i deva adina puspè conflicts en connex cun l’interpretaziun da las singulas reglamentaziuns ed ultra da quai ha ina nova generaziun da regents contribuì cun ina tenuta confruntativa ad engrevgiar la situaziun da conflict sco er al declin da l’urden politic. Perquai ch’i mancava per gronda part als contrahents il potenzial militar, èn ils conflicts però vegnids manads sur lung temp senza applitgar violenza.

Ina da las consequenzas da la Pasch religiusa d’Augsburg è stà in svilup ch’ins designescha oz sco ‹confessiunalisaziun›. Ils signurs territorials han empruvà da stgaffir in’unifurmitad religiusa e da proteger la populaziun d’influenzas religiusas divergentas. Ils prinzis protestants han gì tema ch’il moviment protestant sa spartia en pliras direcziuns e che quel perdia uschia la protecziun ch’al era garantida en la Pasch religiusa d’Augsburg. Perquai han els nizzegià lur posiziun sco ‹uvestgs en cas da basegn› per disciplinar ils spirituals e la populaziun en il senn da lur confessiun. Quai ha manà ad ina birocratisaziun e centralisaziun pli ferma e rinforzà ils stadis territorials.

En il decurs dals decennis suenter la Pasch religiusa d’Augsburg è il privel daventà adina pli grond ch’i rumpia ora en l’Imperi ina guerra. Ils regents, teologs e giurist ch’avevan anc fatg tras la Guerra da Schmalkalden èn sa retratgs successivamain e lur successurs en uffizi han persequità ina politica bundant pli radicala, e quai senza far stim ch’il conflict è s’accentuà adina pli fitg. Tranter auter è questa radicalisaziun sa mussada en la moda e maniera co ch’ins ha applitgà la ‹resalva ecclesiastica›. L’imperatur Maximilian II aveva anc emess a nobels protestants sin sedias episcopalas uschenumnads indults feudals. Quels furmavan ina sort infeudaziun provisorica e garantivan ch’ils titulars restavan politicamain abels d’agir, e quai cumbain ch’igl als mancava l’approvaziun papala ed els n’eran pia betg dretgs uvestgs. Rudolf II, il successur da Maximilian II, ha però terminà questa pratica. En consequenza da quai n’avevan administraturs protestants senza feud ed indult nagin dretg da vuschar pli a chaschun da las dietas imperialas.

Sco problematica è questa situaziun sa mussada il 1588, cura che la Dieta imperiala dueva furmar ina Deputaziun da visitaziun. Tar quella sa tractavi d’ina instanza da recurs: cuntravenziuns al dretg imperial (sco per exempel la confiscaziun da bains da la baselgia catolica tras signurs territorials protestants) vegnivan tractads da la Dretgira da chombra da l’Imperi. E la revisiun vegniva fatga tras la Deputaziun da la Dretgira da chombra da l’Imperi, numnada curt Deputaziun da visitaziun. Questa Deputaziun vegniva occupada en roda ed il 1588 avess l’archuvestg da Magdeburg duì daventar commember. L’administratur luteran da Magdeburg, Joachim Friedrich von Brandenburg, n’era però betg en possess d’in indult e na pudeva uschia betg votar sin la Dieta imperiala; consequentamain na pudeva el er betg participar a la Deputaziun da visitaziun, quai ch’ha rendì quella inabla d’agir. Rudolf II ha pia spustà la furmaziun da la Deputaziun sin l’onn proxim. Ma er il 1589 ed ils onns suandants n’èsi betg reussì da chattar in consens, uschia ch’ina impurtanta instituziun da revisiun na funcziunava betg pli.

Il dumber da cas da revisiun è creschì pli e pli – surtut pervi da la sequestraziun da claustras tras signurs territorials, uschia che la cumpetenza da la Deputaziun da visitaziun è vegnida transferida il 1594 sin la Deputaziun imperiala. L’onn 1600 èn sa furmadas quest gremi en quatter cas da revisiun maioritads catolicas. Sinaquai han l’Electurat dal Palatinat, Brandenburg e Braunschweig bandunà la giunta e bloccà uschia la Deputaziun imperiala. Il fatg che las instituziuns da revisiun n’eran betg pli ablas d’agir ha flaivlentà il Dretgira da chombra da l’Imperi; ils prinzis negoziavan uss pli gugent lur cas da dispita davant il Cussegl da curt da l’Imperi, il qual è daventà uschia pli ferm. Damai ch’il Cussegl da curt da l’Imperi avevan ina tenuta cuntrarefurmatorica, ha il rinforz da quest gremi er fortifitgà la posiziun da la vart catolica entaifer l’Imperi.

Tut quests facturs – ils singuls stadis ch’eran daventads pli ferms, la politica da confruntaziun da lur regents, il fatg ch’il Dretgira da chombra da l’Imperi sco instanza da schliar conflicts en l’Imperi a moda paschaivla era bloccà ed il rinforz dals prinzis catolics tras il Cussegl da curt da l’Imperi – han manà a la furmaziun da gruppaziuns da prinzis ostilas. En consequenza da quai e sco reacziun sin l’Incident da Donauwörth è l’Electurat dal Palatinat sortì da la Dieta imperiala. In recess da la Dieta a favur da la taglia dals Tircs n’ha perquai betg pudì vegnir relaschà e la Dieta imperiala sco pli impurtant organ constituziunal è stada condemnada ad inactivitad.

Ils 14 da matg 1608 è sa furmada sut l’egida da l’Electurat dal Palatinat l’Uniun protestanta, a la quala èn bainspert s’associads en tut 29 stans imperials. Ils prinzis protestants resguardavan l’Uniun surtut sco allianza da protecziun, la quala saja daventada necessaria, damai che tut las instituziuns imperialas eran bloccadas pervi dals cuntrasts confessiunals; sut questas circumstanzas eran els da l’avis che la protecziun da la pasch en l’Imperi e tras l’Imperi na saja betg pli garantida.

Influenza politica ha cuntanschì l’Uniun protestanta en quel mument ch’ella ha furmà ina coaliziun militara cun la Frantscha. Cun agid da quella vulevan ils prinzis protestants s’acquistar il respect da vart dals prinzis catolics. La Frantscha sezza ha empruvà da dumagnar sin sia vart l’Uniun en il cumbat cunter la Spagna. Suenter la mort dal retg franzos Henri IV il 1610 èn ils prinzis protestants sa spruvads da furmar ina coaliziun cun ils Pajais Bass. Ma là na vulevan ils Stadis generals betg vegnir involvids en conflicts interns da l’Imperi; perquai han els be segnà il 1613 in patg da defensiun che dueva durar 12 onns.

Sco cuntrapart a l’Uniun protestanta ha Maximilian I da la Baviera fundà ils 10 da fanadur 1609 la Lia catolica che dueva segirar la predominanza catolica a l’intern da l’Imperi. Bain sa chattava la Lia catolica en la posiziun pli ferma, ma cuntrari a l’Uniun protestanta na disponiva ella da nagin manader carismatic. Il cuntrari: ils cumbats da precedenza, surtut tranter Maximilian I da la Baviera ed il prinzi electura da Magonza, han adina puspè paralisà la Lia catolica.

Mess en moviment per propi la guerra ha la sullevaziun dals stans dal 1618 en la Boemia. Quella aveva sias ragischs en il cumbat per la brev da maiestad che l’imperatur Rudolf II aveva emess il 1609 e la quala garantiva als stans da la Boemia la libertad da religiun. Ses frar Matthias ch’al è suandà il 1612 ha bain renconuschì la brev da maiestad, ma ha empruvà da revocar las concessiuns che ses antecessur aveva fatg envers ils stans da la Boemia. La situaziun è escalada suenter che Matthias ha decretà da serrar la baselgia evangelica a Brunau, ha scumandà dal tuttafatg da pratitgar la religiun evangelica ed ha respundì il mars 1618 sin ina nota da protesta da vart dals stans da la Boemia cun in scumond da reuniun da la dieta da la Boemia. Sinaquai èn aristocrats armads cun sabels e pistolas penetrads ils 23 da matg 1618 en la chanzlia da la Boemia situada en il chastè da Prag. A la fin d’ina discussiun agitada cun ils represchentants imperials Jaroslav Bořita z Martinic e Vilém Slavata èn quels dus vegnids bittads ensemen cun il secretari da la chanzlia Philipp Fabricius or da fanestra (Segunda Defanestraziun da Prag). Quest act dueva far l’impressiun d’esser vegnì fatg spontanamain, ma en vardad era el planisà da l’entschatta ennà. Las trais unfrendas han bain survivì la crudada; ma l’attatga sin ils substituts imperials era er in’attatga simbolica sin l’imperatur sez e valeva perquai sco ina decleraziun da guerra. L’acziun da puniziun ch’è suandada da vart da l’imperatur è pia vegnida provocada sapientivamain.

Suenter la revolta han ils stans da la Boemia furmà a Prag in directori da trenta persunas che dueva segirar la nova pussanza da l’aristocrazia. Las incumbensas centralas da quel era d’elavurar ina constituziun, d’eleger in nov retg e da defender militarmain il pajais cunter l’imperatur. La stad 1618 han cumenzà emprims cumbats en la Boemia dal Sid, entant che omaduas varts tschertgavan alliads e sa preparavan per il grond culp militar. Als rebels boemians èsi reussì da gudagnar Friedrich V von der Pfalz, il chau da l’Uniun protestanta ed il duca da Savoia Charles Emmanuel I. Quest ultim ha finanzià l’armada sut Peter Ernst II von Mansfeld che dueva sustegnair la Boemia.

Ils Habsburgais tudestgs da lur vart han engaschà il duca Charles de Bucquoy ch’è marschà la fin d’avust cunter la Boemia. La champagna militara vers Prag è però vegnida franada l’emprim tras las truppas da Mansfeld, il qual ha conquistà la fin da december la citad da Pilsen. Ils imperials han sinaquai stuì sa retrair a Budweis.

A l’entschatta hai fatg l’impressiun sco sch’ils stans da la Boemia hajan success cun lur revolta. L’armada boema sut Heinrich Matthias von Thurn ha l’emprim er sfurzà ils stans moravs da s’associar a la sullevaziun, è alura penetrà en il territori da tschep austriac e steva ils 6 da zercladur 1619 davant Vienna. Al duca de Bucquoy èsi però reussì da batter Mansfeld sper Sablat, uschia ch’il directori a Prag ha stuì clamar enavos von Thurn per pudair defender la Boemia. La stad 1619 è vegnida fundada la Confederaziun da la Boemia; sinaquai ha l’assamblea dals stans da la Boemia relaschà Ferdinand sco retg da la Boemia ed elegì ils 24 d’avust August Friedrich V von der Pfalz sco nov retg. A medem temp è Ferdinand sa rendì a l’elecziun a Francfurt, nua ch’ils prinzis electurs al han tschernì ils 28 d’avust unanimamain sco imperatur.

Cun il contract da Minca dals 8 d’october 1619 èsi reussì a l’imperatur Ferdinand II – cumbain cun far grondas concessiuns – da muventar il duca da la Babiera, Maximilian I, d’entrar en la guerra. Ma anc en il decurs da l’october è Ferdinand vegnì sut squitsch cura che Gabriel Bethlen, il prinzi da la Transilvania ch’era s’allià cun la Boemia, ha assedià la citad da Vienna. Bethlen è però bainspert puspè sa retratg, damai ch’el temeva ch’ina armada recrutada da l’imperatur en la Pologna al pudessi dar en il dies. L’onn proxim èsi vegnì adina pli evident ch’i mancava als sullevaturs protestants il sustegn, uschia che quels èn vegnids adina pli fitg en la defensiva. Ina conferenza da tut ils prinzis protestants che Friedrich ha convocà il december 1619 a Nürnberg è vegnida frequentada sulettamain dals commembers da l’Uniun protestanta, entant ch’igl è reussì a l’imperatur il mars 1620 da liar a sia persuna ils prinzis protestants ch’eran restads fidaivels a l’Imperi. Cun il Contract dad Ulm han la Lia catolica e l’Uniun protestanta fatg in patg da nunagressiun, uschia che Friedrich na pudeva betg pli quintar cun sustegn d’ordaifer. Sut questas circumstanzas ha l’armada da la Lia pudì marschar il settember 1620 senza impediment nà da l’Austria Superiura en la Boemia, entant che truppas da la Saxonia han occupà la Lausitz. Er a la schuldada da Bethlen n’èsi betg reussì da retegnair l’adversari. Ils 8 da november 1620 ha gì lieu sper Prag la battaglia decisiva, en il decurs da la quala l’armada dals stans da la Boemia è vegnida battida dals generals Charles de Bucquoy e Johan 't Serclaes, cont da Tilly. Friedrich è mitschà sur la Silesia e Brandenburg a Den Haag ed ha tschertgà en la Germania dal Nord novs alliads. La Silesia è sa schliada da la Confederaziun da la Boemia. Il schaner 1621 ha l’imperatur Ferdinand bandegià Friedrich. L’avrigl dal medem onn è l’Uniun protestanta sa schliada da sasez.

Suenter la victoria ha l’imperatur tegnì en la Boemia ina dretgira nauscha: 27 persunas èn vegnidas accusadas pervi d’offensiun da maiestad ed èn vegnidas executadas. Per stgatschar enavos il protestantissem en la Boemia ha Ferdinand fatg bandunar 30 000 famiglias il pajais ed ha sequestrà 650 possessiuns d’aristocrats sco reparaziuns, las qualas el ha repartì sin ses crediturs catolics per amortisar ses debits.

Gia la stad 1620 ha il general spagnol Ambrosio Spinola conquistà da la Flandra anora il Palatinat situà da la vart sanestra dal Rain. La primavaira 1621 è el puspè sa retratg en la Flandra, laschond però enavos en il Palatinat ina garnischun da 11 000 schuldads. Ils cumandants da l’armada protestants ch’eran anc restads, Christian von Braunschweig-Wolfenbüttel, Ernst von Mansfeld ed il marches Georg Friedrich von Baden-Durlach, èn penetrads la primavaira 1622 nà da differentas varts en il Palatinat. Qua èsi l’emprim reussì a las truppas protestantas da decider en lur favur la Battaglia sper Mingolsheim (27 d’avrigl 1622). Ils proxims mais han els però subì grevas sconfittas; bain eran els numericamain pli ferms che las truppas fidaivlas a l’imperatur, ma i n’als dueva betg reussir da s’unir. Las truppas badaisas èn vegnidas terradas en la Battaglia sper Wimpfen (6 da matg 1622); e la Battaglia sper Höchst ha Christian von Braunschweig-Wolfenbüttel pers cunter l’armada da la Lia sut Tilly. Christian von Braunschweig-Wolfenbüttel è sinaquai entrà cun Ernst von Mansfeld en servetsch ollandais, manond cun sai las duas armadas. Sin via èn els fruntads sin in’armada spagnola, cunter la quala els han cuntanschì en la Battaglia sper Fleurus (29 d’avust 1622) ina victoria da Pyrrhus. A partir da la stad 1622 è il Palatinat da la vart dretga dal Rain stà occupà da truppas da la Lia. Ils 23 da favrer 1623 ha Friedrich V pers l’onur d’electur, la quala è vegnida transferida sin Maximilian von Bayern. Christian von Braunschweig-Wolfenbüttel è danovamain vegnì battì sper Stadtlohn, uschia che sias truppas decimadas na furmavan nagin privel pli per ils imperials. Il Palatinat Superiur è crudà en ils mauns da la Baviera ed è vegnì catolisà fin il 1628. Il medem onn è l’onur d’electur dals ducas bavarais daventada ereditara e medemamain il possess dal Palatinat Superiur. Sco recumpensa ha Maximilian desistì da vart da l’imperatur Ferdinand da 13 milliuns rentschs custs da guerra.

L’onn 1621 è ì a fin l’armistizi da dudesch onns tranter ils Pajais Bass e la Spagna; cun quai ha puspè cumenzà la guerra d’independenza dals Pajais Bass. La Spagna aveva profità dal temp da pasch per rinforzar sias truppas e smanatschava uss ils Pajais Bass cun in’armada da 60 000 umens. Il zercladur 1625, suenter in temp d’assedi da prest in onn, èsi reussì da sfurzar la citad Breda da capitular. Ma danovamain han problems finanzials retardà ulteriuras operaziuns da vart da l’armada flandra ed impedì uschia la conquista cumpletta da la Republica dals Pajais Bass.

Suenter la victoria da l’imperatur sur ils prinzis protestants en l’Imperi, ha la Frantscha puspè fatg a partir dal 1624 ina politica antihabsburgaisa. Per quest intent n’ha il retg franzos Louis XIII betg be fatg en l’Italia ina lia cun la Savoia e Vaniescha, mabain ha er inizià en l’Europa dal Nord in’allianza dals regents protestants cunter l’imperatur. L’onn 1625 è vegnida fundada l’Allianza da Den Haag tranter l’Engalterra, ils Pajais Bass ed il Danemarc. La finamira da quella era da trategnair in’armada communabla sut il commando da Christian IV dal Danemarc, per segirar uschia la Germania dal Nord cunter l’imperatur. Christian IV ha empermess ch’el basegnia be 30 000 schuldads, dals quals la gronda part dueva vegnir pajada dal circul imperial da la Saxonia Inferiura, entaifer il qual Christian furmava – sco duca da Holstein – in commember cun dretg da vuschar. El è uschia sa mess tras cunter il retg svedais Gustav II Adolf ch’aveva pretendì 50 000 schuldads. La motivaziun centrala per Christian d’entrar en la guerra è stà da gudagnar Verden, Osnabrück e Halberstadt per ses figl.

Christian ha immediat recrutà en atgna reschia 14 000 umens; il mars 1625 ha el empruvà da motivar ils stans dal circul da finanziar ulteriurs 14 000 schuldads e d’al eleger sco colonel cirquital. Ma ils stans na vulevan betg far guerra ed han perquai lià lur consentiment a la pretensiun che la nova armada servia be a defender il circul e na dastgia perquai betg bandunar il territori da quella. Il retg danais n’è betg sa tegnì vi da questa reglamentaziun ed ha occupà cun Verden e Nienburg citads che sa chattavan gia entaifer il circul imperial Rain Inferiur-Vestfalia.

En questa situaziun da smanatscha ha l’aristocrat boemian Albrecht von Wallenstein fatg a l’imperatur la proposta da tschentar si in’atgna armada, e quai a l’entschatta sin agen quint. Il matg e zercladur 1625 han ils cussegliers imperials tractà quest’offerta. Il quità principal era quel d’eventualmain provocar ina nova guerra cun tschentar si ina nov’armada. La gronda part dals cussegliers ha la finala giuditgà in’attatga da vart dal Danemarc sco probabla e vuleva sa preparar sin tala. A Nikolsburg en la Moravia è Wallenstein perquai vegnì numnà mez zercladur 1625 duca. Mez fanadur ha el survegnì ses patent sco emprim cussegl general ed è vegnì incumbensà da furmar in’armada da 24 000 persunas, la quala è vegnida rinforzada tras ulteriurs regiments d’autras parts da l’Imperi. Fin la fin da l’onn era l’armada da Wallenstein creschida uschia sin 50 000 umens. Wallenstein ha retratg a Magdeburg e Halberstadt ses quartier d’enviern ed ha uschia occupà l’Elba, entant che l’armada da la Lia sut Tilly campava en l’ost da la Vestfalia ed a Hessen.
Ensemen cun ses allià Ernst von Mansfeld ha Christian planisà ina champagna militara che dueva l’emprim sa drizzar vers la Turinga ed alura vers la Germania dal Sid. Sco pli baud la Boemia e Friedrich von der Pfalz ha però er Christian spetgà adumbatten sin in sustegn pli grond da vart d’autras pussanzas protestantas. La stad 1626 era el ultra da quai confruntà betg mo cun l’armada da la Lia, mabain er cun quella da Wallenstein. Ils 27 d’avust 1626 han ils Danais subì en la Battaglia sper Lutter am Barenberge ina terrada dolurusa cunter Tilly, la quala als dueva custar il sustegn dals alliads tudestgs.

Gia ils 25 d’avrigl 1626 aveva Wallenstein conquistà l’allià da Christian, Ernst von Mansfeld, en la Battaglia sper la punt da l’Elba da Dessau. A Mansfeld èsi pli tard danovamain reussì da furmar in’armada, cun la quala el è marschà vers sid per guntgir la confruntaziun. En l’Ungaria aveva el l’intenziun d’unir sias truppas cun quellas da Bethlen e d’attatgar silsuenter Vienna. Ma Wallenstein ha persequità il manader da mercenaris ed ha sfurzà quel da fugir. Pauc pli tard è Mansfeld mort en la vischinanza da Sarajevo. La stad 1627 è Wallenstein avanzà entaifer paucas emnas vers la Germania dal Nord e la Peninsla Jütland. Be las inslas danaisas èn stadas preservadas d’ina occupaziun tras Wallenstein, damai che quel na disponiva betg da bastiments. L’onn 1629 ha il Danemarc fatg la Pasch da Lübeck ed è sortì da la guerra.

Ord vista protestanta pareva la situaziun entaifer l’Imperi quasi senza speranza. Sco il 1623 Friedrich von der Pfalz, èn uss ils ducas da Mecklenburg, ch’eran s’alliads cun il Danemarc, vegnids relaschads. Lur possessiuns ha l’imperatur transferì sin Wallenstein, per pajar uschia ils daivets che l’Imperi aveva tar quel. Medemamain il 1629 ha Ferdinand II relaschà l’Edict da restituziun che preveseva da restituir tut las possessiuns ecclesiasticas ch’eran vegnidas sequestradas dapi il 1555 tras prinzis protestants. L’Edict marchescha a medem temp la culminaziun da la pussanza imperiala en l’Imperi e la vieuta da la guerra. L’Edict ha numnadamain sveglià danovamain la resistenza dals protestants che pareva quasi rutta ed als ha manà natiers alliads, als quals l’imperatur e la Lia n’eran a la fin betg buns da star a pèr.

Cun il Danemarc era ina pussanza da la Mar da l’Ost sortida da la Guerra da trent’onns. Uschia ha Gustav Adolf da la Svezia vulì profitar da la chaschun da far valair en l’Europa dal Nordost sias pretensiuns egemonialas. Ils 6 da fanadur 1630 è el sbartgà cun si’armada ad Usedom ed ha sfurzà la Pomarania, Mecklenburg, Brandenburg e la Saxonia da far in contract d’allianza. Ils 17 da settember 1631 èn ils Svedais fruntads sper Breitenfeld en il nord da Lipsia sin las truppas imperialas sut Tilly, il qual aveva gist avant destruì cumplettamain la citad da Magdeburg. Tilly è vegnì battì talmain ch’i n’al dueva er betg reussir l’onn proxim da retegnair l’avanzada dals Svedais vers la Germania dal Sid. En la Battaglia sper Rain am Lech (14/15 d’avrigl 1632) è el vegnì blessà ed è sa retratg ad Ingolstadt, nua ch’el è mort ils 30 d’avrigl en consequenza da las blessuras. Ils Svedais han empruvà da conquistar la citad, quai ch’als na dueva però betg reussir. Da quest avantatg da temp ha il prinzi electur Maximilian profità per marschar dad Ingolstadt a Regensburg ed occupar la citad. Ils Svedais èn sinaquai avanzadas fin a Minca ed han smanatschà ils Austriacs.
En questa situaziun privlusa ha l’imperatur danovamain nominà Wallenstein sco schefcumandant da las truppas imperialas (avrigl 1632), e quai cumbain che quel era vegnì relaschà il 1630 sin la Dieta imperiala a Regensburg. A Wallenstein èsi propi reussì da procurar a Gustav Adolf ils 3 da settember 1632 en la Battaglia da l’Alte Veste (sper Nürnberg) ina sconfitta. En la Battaglia sper Lützen dals 16 da november 1632 è il retg svedais vegnì per la vita. Il guvern per Kristina da la Svezia, la figlia minorenna da Gustav Adolf, ha surpiglià Axel Oxenstierna. Quel ha furmà ensemen cun ils protestants dals circuls imperials Franconia, Svevia e Renania la Lia da Heilbronn (1633–1634) ed ha cuntinuà cun il cumbat. Ses adversari il pli capabel, Albrecht von Wallenstein, è vegnì assassinà ils 25 da favrer 1634 ad Eger. Il medem onn han las armadas imperialas cuntanschì en la Battaglia sper Nördlingen l’emprima gronda victoria sur ils Svedais che stevan sut l’impurtant chau d’armada Bernhard von Sachsen-Weimar.

Ils stans imperials protestants, e sco emprim l’Electurat Saxonia, èn sortids l’onn 1635 da la Lia cun la Svezia ed han serrà cun l’imperatur Ferdinand II la Pasch da Prag. Quella ha tranter auter suspendì l’Edict da restituziun dal 1629 per quaranta onns. Ultra da quai èn ins sa cunvegnids da proceder uss communablamain cunter ils inimis da l’Imperi. A partir da quel mument n’è la Guerra da trent’onns betg pli stada ina guerra confessiunala; il 1635 èn numnadamain er la Svezia protestanta e la Frantscha catolica s’unids en il Contract da Wismar per franar communablamain la pussanza imperiala dals Habsburgais.

En questa situaziun ha la Frantscha temì ch’i pudess dar ina conclusiun da la pasch tranter l’Imperi e la Svezia e ch’il conflict giess en quest cas a fin a favur da l’imperatur. Il motiv direct per l’entrada en la guerra da la Frantscha han ils imperials però furnì sezs: Il mars 1635 han truppas spagnolas conquistà la citad da Trier che steva dapi il 1632 sut occupaziun franzosa ed han mess a ferm von Sötern, il prinzi electur da Trier. Sin la pretensiun da vart dals Franzos da laschar liber lur allià n’è l’Imperi betg entrà (enstagl è quel stà en fermanza fin l’avrigl 1645).

Ils cumbats ch’èn suandads sin il territori da l’Imperi, e che vegnan numnads ‹Guerra svedais-franzosa›, han anc cuntinuà 13 onns senza ch’i fiss reussì ad ina da las partidas da cuntanscher ina victoria militara decisiva. A partir dal 1643 han las partidas cumpigliadas en la guerra – l’Imperi, la Frantscha e la Svezia – tractà ad Osnabrück davart ina pasch pussaivla. L’onn 1645 ha la Saxonia serrà cun la Svezia l’Armistizi da Kötzschenbroda ed è sortida da la guerra. Las contractivas ed ils cumbats han però anc perdurà radund trais onns; pir il 1648 ha pudì vegnir proclamada la Pasch da Vestfalia. En quella è vegnida restituida la Pasch da religiun dad Augsburg dal 1555 e fixà uschia il dretg da libra elecziun da la baselgia. Intgins dretgs imperials èn vegnids transferids da l’Imperi tudestg a la Dieta imperiala; ils stans imperials han cuntanschì la suveranitad e l’Europa è vegnida repartida da nov tranter las partidas ch’eran sa cumbattidas. 

En rom da las Preliminiarias da Hamburg èn ins sa cunvegnids il 1641 da tegnair in congress da pasch general en las citads da Münster (per ils catolics) ed Osnabrück (per ils protestants). Al negoziader principal cont Maximilian von Trauttmansdorff n’èsi l’emprim betg reussì d’unir las partidas, uschia che quel ha bandunà Münster. Silsuenter han il hofrat imperial Isaak Volmar ed il mess imperial, duca (pli tard prinzi) Johann Ludwig von Nassau-Hadamar, manà a fin cun success las contractivas da pasch.

Sper la confessiun catolica e luterana ha la Pasch da Vestfalia uss er renconuschì la confessiun refurmada sco cretta cun ils medems dretgs en l’entir Imperi. En quatter citads ch’eran confessiunalmain maschadadas è vegnida ordinada la paritad, tranter auter ad Augsburg e Biberach. Regulaziuns extendidas duevan sclerir las dumondas dispitaivlas areguard la religiun. Per part han ins chattà schliaziuns pragmaticas, per part er vaira spezialas (sco per exempel ina regenza alternanta d’uvestgs evangelics e catolics per il prinzi-uvestgieu d’Osnabrück).

La nova pussanza gronda Svezia ha survegnì il 1648 divers feuds imperials a disfavur da Brandenburg ch’avess gì il dretg da successiun: la Pomarania Occidentala incl. Stettin cun l’entira sbuccada da l’Oder, la citad Wismar incl. Neukloster sco er l’archuvestgieu Bremen incl. l’uvestgieu Verden. Il Danemarc percunter, che pretendeva per sai ils ducadis da Schleswig e Holstein, n’è betg vegnì resguardà.

La Spagna è s’accordada da relaschar ils Stadis generals dals Pajais Bass en l’independenza statala. L’archiducadi Austria ha cedì a la Frantscha il Sundgau. In’egemonia catolica sur l’Imperi n’ha betg sa laschà cuntanscher. 

Abstrahà da quai è sa midà relativamain pauc entaifer l’Imperi: il sistem da pussanza tranter l’imperatur ed ils stans imperials è vegnida definida da nov, però senza midar da num la situaziun d’avant la guerra. La politica imperiala sco tala n’è betg vegnida deconfessiunalisada; igl è be vegnì reglà da nov co ir enturn cun las confessiuns. La Frantscha percunter è avanzada al pli pussant pajais da l’Europa dal Vest. Ils Stadis generals dals Pajais Bass e la Confederaziun svizra èn sortids da l’Imperi. En il cas da la Confederaziun svizra ha quai però be furmà la confermaziun de jure d’in fatg ch’era gia sa manifestà dapi la fin da la Guerra svabaisa dal 1499.

Tschertas parts dal Sontg Imperi roman eran vegnidas devastadas fermamain. Quant fitg che la populaziun da l’entir intschess da l’Imperi è sa sminuida en congual cun ils radund 16 milliuns d’avant la guerra, n’è betg dal tut cler. Las stimaziuns tanscha da 20 % fin 45 %. Tenor in’indicaziun fitg derasada duain radund 40 % da la populaziun rurala da la Germania odierna esser daventads l’unfrenda da la guerra u d’epidemias. En las citads han las sperditas munta a ca. 33 %. La diminuziun da la populaziun è stada repartida a moda fitg ineguala: las sperditas èn surtut stadas fitg grondas en territoris ch’èn vegnids percurrids da las armadas u en ils quals quellas han champà. En ils territoris ch’èn stads pertutgads spezialmain ferm dals scumbigls da guerra – sco parts dal Mecklenburg, la Pomeronia, il Palatinat u parts da la Turinga e dal Württemberg – han las sperditas muntà bundant 50 % e per part schizunt bundant 70 % da la populaziun. Il nordvest ed il sidost da l’Imperi èn percunter strusch stads pertutgads d’ina depopulaziun en consequenza dals eveniments da guerra.

In dals victurs dal conflict ha tranter auter furmà Hamburg. Bain n’ha la citad betg cuntanschì la finamira d’obtegnair il status d’in stan imperial; ma ad ella èsi reussì da controllar grondas parts dal commerzi cun la Germania Centrala. Tar las grondas metropolas da commerzi da la Germania Superiura ha la guerra percunter anc accelerà la fasa da stagnaziun da la fin dal 16avel tschientaner.

Strusch vegnì resguardà è in auter fatg: Suenter l’independenza dals Pajais Bass e la sperdita d’impurtantas regiuns da costa e da ports a la Mar da l’Ost a la Svezia, stevan praticamain tut las sbuccadas dals gronds flums tudestgs sut influenza estra. Ils stadis tudestgs n’avevan strusch pli access a l’auta mar ed eran pia quasi exclus dal commerzi d’ultramar. Las pussaivladads da l’Imperi da profitar dal commerzi maritim creschind èn uschia stadas fitg restrenschidas. Tge influenza che la Guerra da trent’onns ha gì sin il colonialissem da pli tard, che dueva manar tar auters pajais europeics a gronds gudogns territorials, vegn discutà en l’istoriografia a moda cuntraversa.

La Frantscha, l’Engalterra, la Svezia ed ils Pajais Bass han pudì sa sviluppar suenter la Guerra da trent’onns a pajais naziunals. Tras la prosperitad dal commerzi ha er la burgaisia liberala cuntanschì en quests stadis ina posiziun adina pli influenta. Dispitaivel è, tge consequenzas istoricas e socialas che quests svilups duevan avair per l’Imperi e la Germania da pli tard. L’Imperi furmava vinavant ina federaziun da principadis plitost lucca. Cumbain che questa federaziun dueva esser in dals facturs da pasch centrals dals proxims 150 onns, sche ha sia furma statala tuttina reducì las pussaivladads d’in svilup economic entaifer l’Imperi. 

A l’entschatta dal 17avel tschientaner mancavan als stadis premoderns las structuras che fissan stadas necessarias per mantegnair a moda effizienta in’armada permanenta. La finanziaziun da las immensas armadas da mercenaris ha perquai chaschunà grondas difficultads tar tut las partidas da guerra. Ina miseria finanziala spezialmain gronda è sa mussada tar ils prinzis tudestgs; pervi da la lunga durada e l’intensitad dal conflict èn lur territoris numnadamain gia baud stads spussads dal tuttafatg. Quai ha manà ad ina gronda svalitaziun dal daner ch’è enconuschenta sut il num ‹Kipper und Wipper›.

La schliaziun apparenta vegniva circumscritta cun la parola ‹La guerra nutrescha la guerra›. Quai vul dir: en ils territoris ch’ellas percurrivan gist incassavan las armadas taxas e contribuziuns en furma da daners e da prestaziuns en natiralias. Il pajais, en il qual i vegniva gist fatg guerra u ch’era vegnì occupà stueva pia pajar ils custs da guerra. E sa chapescha ch’ils chaus d’armada guardavan d’inchargiar il pli ferm ils territoris da las partidas adversarias. Pli ditg che la guerra ha durà e pli fitg che questa pratica è sa transfurmada en spogliaziuns arbitraras accumpagnadas da rapinas e mazzaments. Wallenstein duai avair ditg ch’i saja pli simpel da finanziar ina grond’armada, damai che quella vegnia da far pli gronda pressiun sin la populaziun civila ch’ina pitschna.

Truppas che vegnivan salarisadas a moda pli u main regulara, sco quellas da Wallenstein u da Gustav Adolf, procedivan – almain durant ils emprims onns da guerra – a moda pli disciplinada cun incassar daners e material che las truppas da mercenaris. Quellas s’associavan, tut tenor la situaziun da guerra, ina giada a questa ed ina giada a l’autra partida; ils mercenaris sezs derivavan da quasi tut ils pajais da l’Europa.

La Guerra da trent’onns ha laschà enavos numerus fastizs en l’art ed en la cultura en general. En ses roman da furbaz ‹Der abenteuerliche Simplicissimus› (1669) descriva Hans Jakob Christoffel von Grimmelshausen (1625–1676) ils scumbigls e las orrurs da guerra creond uschia l’emprim impurtant roman entaifer la litteratura tudestga. In rapport da perditga ha il mercenari Peter Hagendorf laschà enavos en furma da sia cronica.

La guerra senza fin, accumpagnada da destrucziun generala, fomazs e malsognas ha er fatg nascher ina lirica che sa deditgescha cun insistenza a la tensiun tranter mort e passageritad d’ina vart ed il regl da viver baroc da l’autra. Enconuschents exempels furman il sonet ‹Tränen des Vaterlandes Anno 1636› dad Andreas Gryphius, ‹Nun danket alle Gott› da Martin Rinckart u ‹Ich hab den Schweden mit Augen gesehen; er tat mir wohl gefallen› da Gregor Ritzsch.

Vers la fin dal 18avel tschientaner è er Friedrich Schiller sa deditgà a la Guerra da trent’onns, e quai tant sco istoriograf sco er sco poet: il 1792 ha el publitgà sia ‹Geschichte des Dreissigjährigen Krieges›; set onns pli tard è cumparì ses enconuschent drama ‹Wallenstein›.

Pli gronda ch’è daventada la distanza temporala tar ils eveniments e pli fitg ch’ils scrivents han fatg diever dal grond conflict dal 17avel tschientaner sco metafra per las sgarschurs da guerra en general. L’exempel il pli enconuschent dal 20avel tschientaner furma il drama ‹Mutter Courage und ihre Kinder› da Bertolt Brecht. Il toc da teater gioga bain dal temp da la Guerra da trent’onns, ma en ina moda che mussa ch’ils tratgs rubiestis e destructivs da l’uman pon prorumper dapertut e da tut temp.

Concepziuns e modas da s’approximar divergentas entaifer l’istoriografia han gì per consequenza suenter la Segunda Guerra mundiala ch’il term ‹Guerra da trent’onns› è vegnì mess en dumonda a moda fundamentala. L’istoriograf Sigfrid Heinrich Steinberg è vegnì il 1947 en in tractat ed il 1966 en ina publicaziun pli vasta a la conclusiun ch’i sa tractia tar quest term «dal product d’ina fantasia or da la retrospectiva». Tenor el n’hajan ni Pufendorf ni auters contemporans duvrà quest term. La finala ha l’istoriograf Konrad Repgen pudì cumprovar ch’il term cumpara gia dal term da la Pasch da Vestfalia. I resta però l’impressiun ch’il grond dumber da conflicts ch’han gì lieu in sper l’auter ed in cun l’auter hajan bunamain surdumandà ils contemporans e ch’i sa tracta tar il term ‹Guerra da trent’onns› d’ina emprova da dar dumogn a questa situaziun nunsurvesaivla.

Ils eveniments da la Guerra da trent’onns vegnan tematisads en nundumbraivels museums locals, regiunals e naziunals. In museum che sa deditgescha exclusivamain a questa guerra sa chatta dapi il 1998 a Wittstock an der Dosse. Er en il Museum da l’istorgia militara a Vienna è in grond sectur da l’exposiziun permanenta reservà a la Guerra da trent’onns. Qua vegnan mussadas las differentas armas ch’eran en diever da quel temp, illustradas las differentas battaglias e preschentà l’operar dals singuls chaus d’armada. Tranter auter pon ins contemplar qua ina brev dals 15 da november 1632, scritta dad Albrecht von Wallenstein a ses feldmarschal Gottfried Heinrich zu Pappenheim la saira avant la Battaglia sper Lützen. Sco che gronds fastizs da sang cumprovan, purtava Pappenheim cun sai quest scriver, cura ch’el è vegnì blessà mortalmain durant la battaglia.

L’archiv statal da Hessen a Marburg posseda in grond dumber da chartas dal temp da la Guerra da trent’onns. Quellas documenteschan champs da battaglia ed eveniments da guerra e mussan detagliadamain, co che las singulas cuntradas e citads sa preschentavan da quel temp. Tut las chartas èn digitalisadas ed accessiblas online. 




</doc>
<doc id="12252" url="https://rm.wikipedia.org/wiki?curid=12252" title="Organisaziun per la segirezza e la cooperaziun en l'Europa">
Organisaziun per la segirezza e la cooperaziun en l'Europa

L’Organisaziun per la segirezza e la cooperaziun en l’Europa (OSCE; englais "Organisation for Security and Co-operation in Europe") è ina conferenza da stadis che s’engascha per il mantegniment da la pasch. L’organisaziun è sa sviluppada or da l’anteriura Conferenza per la segirezza e la cooperaziun en l’Europa (tenor l’Acta finala da Helsinki dal prim d’avust 1975). Il 1995 è la conferenza vegnida transfurmada en in gremi permanent e sa cloma dapi lura OSCE.

L’OSCE ha ils suandants stadis commembers: tut ils stadis da l’Europa (inclus la Tirchia e la Russia), la Mongolia, ils stadis successurs da l’Uniun sovietica sco er ils Stadis Unids ed il Canada. La sedia principala da l’OSCE (secretari general e gremis centrals) sa chatta a Vienna (Wiener Hofburg e Palais Pálffy).

Las finamiras da l’OSCE èn da segirar la pasch sco er la reconciliaziun e reconstrucziun suenter conflicts. L’organisaziun vesa sasezza sco factur stabilisant en l’Europa. Sco cunvegna regiunala entaifer il chapitel VIII da la Charta da las Naziuns unidas figurescha l’OSCE, tenor il princip da subsidiaritad, sco emprima organisaziun da contact internaziunala en cas da conflicts entaifer sia sfera d’acziun. L’OSCE vegn resguardada sco sistem da segirezza collectiva e stat en quest senn tuttavia en concurrenza cun l’Organisaziun dal pact da l’Atlantic dal Nord (NATO), la quala ha però in’orientaziun bundant pli militara. Tenor il princip ‹l’emprim l’OSCE› collavura ella er cun autras organisaziuns internaziunalas. Pervi da l’inscunter suprem dal 2010 che n’ha betg purtà ils resultats giavischadas, è la dumonda areguard l’intent futur da l’OSCE restada averta per in temp.

Las activitads da l’OSCE sa repartan sin trais champs tematics (‹dimensiuns›) che correspundan als trais ‹chanasters› da l’Acta finala da Helsinki. Igl èn quai la dimensiun politic-militara, la dimensiun economica e da l’ambient sco er la dimensiun umanitara e dals dretgs umans.











Ils secretaris generals da l’OSCE da fin qua èn stads:






Il Biro per instituziuns democraticas e dretgs umans cun sedia a Varsovia è l’instituziun centrala da l’OSCE areguard la dimensiun umanitara e dals dretgs umans.

Si’emprima incumbensa è stada quella d’observar suenter il 1990 las elecziuns en ils stadis da l’anteriur bloc da l’ost. Ultra da quai sustegna il Biro ils stadis en lur lavur d’etablir e mantegnair structuras democraticas.

La dimensiun economica e da l’ambient è sa sviluppada dal segund uschenumnà ‹chanaster› da Helsinki (collavuraziun sin ils secturs da la tecnologia, scienza, economia ed ambient). Tar las incumbensas da l’organisaziun tutgan il cumbat cunter la corrupziun, la lavada da daners suspectus, la finanziaziun dal terrorissem, la criminalitad organisada sco er la criminalitad en l’internet. In ulteriur champ d’activitad furman las dumondas da migraziun. En pli vegnan sustegnidas mesiras da collavuraziun sin il sectur da l’ambient, da l’energia e da l’administraziun da l’aua.

L’Autcumissariat per minoritads naziunalas è vegnì stgaffì il 1992 ed ha sia sedia a Den Haag. L’uffizi duaja enconuscher e schliar problems che sa sviluppan da tensiuns etnicas e che pudessan metter en privel la pasch, la stabilitad u las bunas relaziuns tranter ils stadis commembers da l’OSCE. Ses mandat lubescha a l’autcumissari d’intervegnir baud en il senn d’ina diplomazia preventiva. Cuntrari als instruments per cumbatter conflicts ch’eran vegnids stabilids pli baud n’intervegna el betg be al nivel interguvernamental, mabain po vegnir activ directamain en singuls stadis pertutgads.

Sco pli giuvna instituziun è vegnida fundada il 1997 il post da l’Incumbensà per la libertad da las medias ch’ha sia sedia a Vienna. Era quest’instituziun ha ina funcziun da preavertiment. Ella vegn activa sch’i dat indizis che la libertad da medias vegnia restrenschida, quai ch’è per ordinari in indizi per in svilup politic chargià da conflicts. 

Precursura da l’OSCE è stada la Conferenza per la segirezza e la cooperaziun en l’Europa (CSCE), la quala era sa furmada sin iniziativa dal Patg da Varsovia. Gia a partir dals onns 1950 aveva l’Uniun sovietica clamà suenter ina tala conferenza, ma las pussanzas dal vest, surtut la Germania dal Vest, l’avevan refusà. Bonn aveva tema che tals discurs hajan l’effect che la divisiun tudestga vegnia acceptada a nivel internaziunal. Cun la nova politica da l’ost da la coaliziun social-liberala sut il chancelier federal Willy Brandt a l’entschatta dals onns 1970 è l’idea d’ina CSCE puspè daventada actuala. L’emprima da questas conferenzas multinaziunalas ha gì lieu dal 1973 al 1975 a Helsinki. Sa participads a quest inscunter èn tut ils stadis da l’Europa (cun excepziun da l’Albania), l’Uniun sovietica sco er ils Stadis Unids ed il Canada.

La conferenza è stada segnada d’ina fatschenta da barat: per il bloc da l’ost ha ella purtà la renconuschientscha dals cunfins da l’urden dal suenterguerra ed in stgomi economic pli intensiv cun il vest; persuenter ha l’ost fatg concessiuns areguard ils dretgs umans. En il decurs dals proxims onns èn sa furmads en adina dapli stadis socialistics moviments per ils dretgs dals burgais ch’èn sa referids a l’Acta finala da Helsinki e ch’han la finala contribuì a manar natiers la fin dal bloc da l’ost. En quest senn pon ins dir che la CSCE haja contribuì a moda decidida a terminar il conflict tranter il vest e l’ost.

La conferenza ch’era oriundamain planisada sco occurrenza unica è vegnida cuntinuada a Belgrad (1977–1978), Madrid (1980–1983), Vienna (1986–1989) e puspè a Helsinki (1992). A chaschun da l’inscunter dals schefs da stadi a Budapest il december 1994 è vegnì decidì d’instituziunalisar la CSCE e da la renumnar per il prim da schaner 1995 en Organisaziun per la segirezza e la cooperaziun en l’Europa.

Suenter ina pausa da 11 onns ha gì lieu il december 2010 in inscunter dals schefs da stadi ad Astana (Kasachstan). Tranter stadis commembers dal vest e da l’ost èn sa mussadas divergenzas areguard l’orientaziun futura da l’OSCE e dumondas strategicas e da cuntegn. Il plan d’acziun ch’era previs n’ha betg pudì entrar en vigur. 

Er en rom da l’inscunter dal cussegl dals ministers il december 2014 a Basilea hai bain da decleraziuns, ma nagin’acta finala lianta. Il parsura Didier Burkhalter ha declerà che la situaziun da segirezza en l’Europa saja daventada mendra pervi da la crisa en l’Ucraina.




</doc>
<doc id="12254" url="https://rm.wikipedia.org/wiki?curid=12254" title="Roubaix">
Roubaix

Roubaix (ollandais: Robaais) è ina veglia citad industriala en il nord da la Frantscha en vischinanza dal cunfin cun la Belgia. Roubaix è la terz pli gronda citad dal región Nord-Pas de Calais-Picardie per sia populazuin, cun 95'866 abitants l'onn 2013, zieva Lille e Amiens.

Ensemen cun las citads da Lille, Tourcoing, Villeneuve d'asq ed 86 autras cumins, Roubaix furma l'aglomeraziun urbana Metropola europeica da Lille che dumbra radund 1,1 milliuns abitants. Roubaix se plazza en il nord-ost da la Metropola europeica da Lille, tranter 17 e 52 meters dal guliv da la mar. Ses surfatcha cuvrescha 13,23 km².

Roubaix è pli enconuschida sco lieu da l'arrivada da currer ciclista Paris-Roubaix.



</doc>
<doc id="12255" url="https://rm.wikipedia.org/wiki?curid=12255" title="Smartphone">
Smartphone

In smartphone è in telefon mobil (en la lingua da mintgadi er ‹telefonin›, ‹handy› ni ‹natel›) che dispona d’ina funcziunalitad e connectivitad da computer bler pli vasta ch’in telefon mobil tradiziunal (perquai er: ‹telefonin cun monitur tactil› u ‹telefon intelligent›). Tar smartphones da l’emprima generaziun han ins cumenzà ad integrar en il telefonin funcziuns d’in "Personal Digital Assistant" (PDA) resp. d’in computer a tablet. Pli tard èn vegnidas agiuntadas a l’apparat cumpact anc ulteriuras funcziuns sco la reproducziun da medias, apparat da fotos/camera da video e sistem da navigaziun GPS.

Ina caracteristica centrala da smartphones moderns èn ils moniturs tactils. Sin quels sa laschan visualisar tant paginas d’internet tradiziunalas sco er talas ch’èn vegnidas optimadas per applicaziuns mobilas. La connexiun cun l’internet succeda ubain sur in sistem da transmissiun mobil a spectrum lartg u via WLAN. In’ulteriura caracteristica è che l’utilisader po installar a moda nuncumplitgada programs supplementars (apps) che servan a las pli differentas utilisaziuns. En princip po in smartphone suandar il svilup tecnic grazia ad actualisaziuns da la software e dal sistem operativ. Suenter intgins onns sustegna la gronda part da las firmas da producziun però be pli lur products ils pli novs.

Ils emprims smartphones èn gia cumparids sin il martgà vers la fin dals onns 1990. Ma pir cun l’introducziun da l’Apple iPhone l’onn 2007 èsi reussì a quest nov segment da cuntanscher ina pli gronda quota da participaziun al martgà. Oz sa tracti tar la pli gronda part dals telefons mobils che vegnan vendids da smartphones. Il fatg ch’ils utilisaders mainan permanentamain cun sai l’access a la rait, ha midà il diever da l’internet, e quai surtut da servetschs sco Facebook u Twitter. Er enciclopedias online sco Vichipedia profiteschan da quest svilup, damai che artitgels sa laschan er elavurar en viadi e che fotografias sa laschan chargiar bundant pli svelt e pli simpel. Il sistem operativ il pli derasà è Android (ca. 83 %), che vegn duvrà da bunamain tut ils producents, suandà dad iOS ch’è en diever exclusivamain sin ils apparats dad Apple (ca. 14 %).

Ils smartphones sa laschan distinguer tras las suandantas caracteristicas dals telefonins classics, da PDAs ed "Electronic Organizers":




Tras questas caracteristicas porschan smartphones en in sulet apparat la basa per l’entira paletta da la communicaziun da datas. L’utilisader po endatar datas sur la tastatura u ina penna ed installar sez ulteriura software. La gronda part dals apparats possedan ina u pliras cameras digitalas e disponan er d’ina funcziun da videofon.

Las colliaziuns che vegnan per exempel usitadas tar PDAs per la sincronisaziun, sco WLAN, Bluetooth, infracotschen u USB, èn vegnidas cumplettadas tras ils protocols da colliaziun dals telefons mobils sco GSM, UMTS, GPRS e HSCSD.

Sper l’applicaziun classica, vul dir il telefonar a moda mobila, èsi pia er pussaivel da trametter e retschaiver SMS, MMS, e-mails, da far conferenzas da video via UMTS, da telefonar sur l’internet (VoIP) e da retschaiver programs da televisiun sur DVB. Ultra da quai vegnan smartphones duvrads sco telecumonds per apparats digitals sco cameras, televisiuns e.a.

Sco emprim smartphone vala il Simon ch’è vegnì sviluppà da BellSouth ed IBM e distribuì ils onns 1994/1995 en parts dals Stadis Unids sco "Personal Communicator". Precursur dals sistems da smartphone è alura stà il PEN/GEOS 3.0 dal producent GeoWorks ch’è vegnì duvrà il 1996 per l’introducziun dal Nokia-Communicator. Cura che Nokia ha cuntinuà cun la retscha dal Communicator a basa d’in auter processur, ha GeoWorks furmà cun Psion in’allianza per sviluppar la plattafurma Symbian. Quella è vegnida duvrada sur lung temp d’ina gronda part dals producents da smartphones; sia quota da participaziun al martgà muntava il 2006 a radund 73 %. Ils pli impurtants concurrents sco sistems operativs da smartphones eran Windows Mobile, Blackberry OS e Palm OS.

L’introducziun da l’iPhone cun sia surfatscha d’utilisaziun multitouch l’onn 2007 marchescha ina midada decisiva entaifer il martgà dals smartphones. Ils novs sistems operativs sco Android, Palm webOS e Windows Phone 7 sa laschavan utilisar surtut u exclusivamain sur moniturs tactils; Symbian percunter è svanì entaifer paucs onns dal tuttafatg dal martgà. Il sistem operativ ch’è installà sin la gronda part dals smartphones furma dapi l’atun 2011 Android da Google (part dal martgà da quel temp: ca. 60 %). Alura suonda iOS dad Apple che dispona medemamain d’ina quota da participaziun al martgà signifitganta. Il producent finlandais Nokia, ch’ha furmà dal 1998 fin il 2011 il pli impurtant producent da telefons mobils insumma, ha offrì a partir dal 2012 smartphones a basa dal sistem operativ da Microsoft, Windows Phone. Il 2014 ha Nokia vendì sia sparta da telefons mobils a Microsoft.

In svilup rasant enconuschan ils smartphones – analog als PCs e laptops – areguard la capacitad e prestaziun dals processurs e dals accus.

Grazia ad ina gronda paletta da funcziuns sa laschan smartphones tranter auter utilisar per las suandantas applicaziuns: 










I dat differentas furmas da construcziun da smartphones, las qualas na sa laschan betg adina differenziar cleramain ina da l’autra. In element che cumpara fitg savens è ina tastatura che sa lascha volver u stuschar en, ubain ch’è integrada a moda fixa en la vart davant. En il fratemp dispona la gronda part dals smartphones d’in touchscreen e sa laschan utilisar tuttina sco in PDA. Savens fa er la tastatura part dal monitur tactil, uschia che quella na basegna nagin spazi supplementar. Entant ch’intgins apparats vegnan manipulads be cun la detta, disponan auters supplementarmain d’ina penna per endatar datas. Praticamain tut ils smartphones èn munids cun ina camera davant ed ina camera davos. Cun la camera davos ch’è drizzada davent da l’utilisader sa laschan per ordinari far fotos en meglra resoluziun. La camera davant serva sco videofon e per far selfies.

Sco phablet u smartlet vegnan designads smartphones ch’èn pli gronds ch’in telefonin ordinari, ma pli pitschens ch’in tablet. 

Smartphones èn construids a moda bundant pli cumplexa ch’in simpel telefon mobil ed èn perquai plitost da resguardar sco in sistem: quel consista en princip da plirs apparats ch’èn colliads in cun l’auter. En quest senn sa tracti er tar il modul da telefonia mobila d’in element sper blers auters ch’operescha per gronda part independentamain dal rest dal sistem.

Ils sistems operativs da smartphones èn construids en pliras stresas: sper in center datti ina stresa per applicaziuns fundamentalas e bibliotecas sco er ulteriuras stresas sin las qualas vegnan exequidas las ulteriuras funcziuns. Entaifer questa structura da basa communabla sa differenzieschan ils singuls sistems operativs alura per part marcantamain in da l’auter.

In ulteriur punct che differenziescha resp. divida ils singuls sistems operativs in da l’auter è il fatg ch’ils producents lian ils utilisaders a l’agen sistem (p.ex. en furma d’agens app-stores). Quai vala surtut per ils apparats dad Apple e Blackberry, entant che auters sistems sco Android, Windows Phone u Firefox n’èn betg liads directamain ad in singul constructur d’apparats (e na porschan ils apps betg exclusivamain via Google Play Store, mabain er sur terzas partidas). 

Per Android ed iOS existan en il fratemp milliuns dad apps. Tar ils ulteriurs sistems operativs è il dumber d’applicaziuns percunter relativamain pitschen.

Areguard la segirezza vala Android sco il sistem operativ il pli fragil. Quai è d’attribuir al fatg ch’i vegn laschà relativamain maun liber als sviluppaders dad apps: lur products na vegnan betg examinads e certifitgads avant ch’els cumparan en Google Play. Tar Apple e surtut tar Blackberry ston ils sviluppaders percunter sa tegnair vi da directivas severas e lur products vegnan controllads avant che quels vegnan dads liber.

Quant ditg che l’accu tegna dependa d’ina vart da la capacitad da quel e da l’autra vart dal consum da forza electrica actual. È il smartphone mess ord funcziun, alura basegna sulettamain l’ura interna in minimum d’energia. En il modus da prontezza, ma cun avair deactivà il display, resta il smartphone pront per il diever sur intgins dis, per exempel per retschaiver in telefonat u per trametter in clom d’agid (quai che po esser impurtant en situaziuns nua ch’ins n’ha betg la pussaivladad da chargiar l’accu).

Uschespert che l’apparat è en funcziun, crescha il consum d’energia marcantamain. La funcziun che dovra la pli pauca energia è l’emetter u retschaiver in SMS, damai che la durada da transmissiun è fitg curta. La prestaziun da transmissiun maximala da la telefonia mobila giascha tar ca. in watt. WLAN dovra pli u main tuttina bler energia, e quai er sch’i na vegnan transmessas naginas datas. Per pudair telefonar uschè ditg sco pussaivel èsi inditgà da metter ord funcziun WLAN e Bluetooth sco er l’illuminaziun dal fund. Er la funcziun da GPS reducescha, sche quella è permanentamain en funcziun, la durada da la prestaziun da l’accu.

Tenor studis da las assicuranzas è in grond dumber d’accidents sin via d’attribuir al fatg che blers manischunzs na sa concentreschan betg sin il traffic; telefonins èn in dals motivs da distracziun principals. Correspundentamain scumonda la legislaziun davart il traffic sin via mintga diever dal smartphone che pretenda che quel vegnia prendì u tegnì en maun.

Er tar peduns s’augmenta il privel d’in accident: cun fixar l’egliada sin il monitur che vegn tegnì a l’autezza dal pèz sa sbassa il chau, uschia che la vista sa reducescha. Anc pli grond daventa il privel d’ina collisiun sche betg mo ils egls, mabain er l’udida è impedida tras stapunets d’ureglia. En il linguatg da giuvenils discurran ins en quest ultim cas da ‹smombies› (da ‹smartphone› e ‹zombie›).

La dumonda quant fitg ch’il diever da telefonins (radiaziun) po far donn a la sanadad vegn discutada a moda cuntraversa. Ultra da quai po in diever excessiv en ina posiziun nunadattada manar a donns dal portament.


</doc>
<doc id="12257" url="https://rm.wikipedia.org/wiki?curid=12257" title="L'um ch'ha pers sia sumbriva. L'istorgia mirvegliusa da Peter Schlemihl">
L'um ch'ha pers sia sumbriva. L'istorgia mirvegliusa da Peter Schlemihl

L’um ch’ha pers sia sumbriva. L’istorgia mirvegliusa da Peter Schlemihl (original: ‹Peter Schlemihls wundersame Geschichte›) è in raquint dal poet e perscrutader da la natira Adelbert von Chamisso (1781–1838). L’istorgia cun tratgs fabulus – che sa lascha perquai er attribuir a las paraulas d’art – è vegnida scritta la stad 1813 e publitgada il 1814. Il raquint tracta d’in um giuven che venda sia sumbriva e furma uschia ina variaziun dal motiv classic dal patg cun il diavel. Tras quai cuntanscha el bain ritgezza infinita, ma vegn stigmatisà da la societad e sto la finala guntgir quella.

Suenter in viadi cun bastiment stentus emprenda Peter Schlemihl a conuscher il commerziant Thomas John, en il curtin dal qual el frunta sin in signur vestgì en grisch che fa in’impressiun fitg singulara. Quel offrescha ad el per sia sumbriva ina bursa plain aur che na vegn mai vida. Schlemihl è perencletg.

Gia baud sto el percorscher che quai munta l’exclusiun da la societad umana. Uschespert ch’ils umans realiseschan ch’el n’ha nagina sumbriva, survegnan els tema, tegnan distanza dad el e fan beffas dad el. Perquai viagescha el sur la muntogna fin en in lieu da bogn. Là s’endrizza el cun agid da ses fidaivel servient Bendel en tala moda che la mancanza da sia sumbriva na vegn l’emprim betg percurschida.

Schlemihl s’inamurescha però en la bella Mina e ses secret vegn tradì da ses segund servient Rascal. Be sch’igl al reusseschia da survegnir enavos sia sumbriva, declera il bab da Mina, dastgia el maridar quella. Qua cumpara l’um grisch puspè. Peter Schlemihl pretenda enavos sia sumbriva, cura ch’el pertschaiva la vaira natira da l’um grisch ch’è nagin auter ch’il diavel sez. L’um grisch sa preschenta adina cun tutta maniera, insista però d’egualisar ils interess: il diavel è be pront da dar enavos a Schlemihl sia sumbriva, sche quel al surlascha persuenter si’olma.

Pli tard emprova il diavel da surmanar Schlemihl cun al surlaschar la sumbriva ad emprest per al mussar tge stima e reputaziun ch’el sa pudess acquistar uschia. Schlemihl emprova da mitschar, quai ch’al na reussescha però betg. La finala refusa Schlemihl definitivamain il patg e bitta la bursa, la quala el aveva pajà cun sia sumbriva, en la profunditad. Tras quai schlia el ils ultims lioms tar il diavel. Da ses ultims daners cumpra Schlemihl in pèr stivals, ils quals duevan sa mussar pli tard sco stivals da set miglias. Fin la fin dal raquint viva el persul sco perscrutader da la natira al qual s’avran – grazia a ses stivals – (quasi) tut las parts dal mund.

Davart l’origin dal raquint en ses context biografic ed istoric rapporta Chamisso il suandant:

«Ils eveniments mundials dal 1813, als quals jau n’hai betg pudì prender art e part – jau n’aveva gea nagina patria pli u anc nagina patria – m’han perturbà profundamain. Jau n’hai però betg ma laschà manar giud via da tut quai. Per ma distrair e per divertir ils uffants d’in ami, hai jau scrit lezza stad la paraula da Peter Schlemihl. En la Germania è quella vegnida recepida a moda bainvulenta ed en l’Engalterra è ella daventada populara.»

Tar ils eveniments da muntada mundiala, als quals Chamisso fa allusiun, sa tracti da las guerras da liberaziun cunter Napoleun. Oriund da la Frantscha, ma sesent gia dapi ils onns 1790 en la Prussia (cf. l’artitgel biografic), ha Chamisso resentì vi da si’atgna persuna la discrepanza che sa manifestava enturn el.

Sper quests eveniments politics sa lascha il raquint er situar entaifer il svilup spiertal dal temp. El vegn attribuì a la romantica ch’era sa posiziunada en divers reguards sco cuntraposiziun a l’illuminissem raziunal. En il raquint ‹Peter Schlemihl› resortan elements fantastics e sentimentals, ma medemamain varts sombras ch’èn tuttavia er tipicas per la romantica (p.ex. en ils raquints dad E.T.A. Hoffmann ch’appartegneva al circul d’enconuschents da Chamisso).

Ad in ulteriur aspect istoric-cultural renviescha la finala il num dal protagonist: En la cultura giudaica da l’ost signifitga il term ‹Schlemihl› (jiddic "schlemiel") il disfortunà u in nar. En sias regurdanzas ‹Erlebte Judenfrage› descriva Kurt Blumenfeld la rolla da la figura da Schlemihl entaifer la teoria dal zionissem a l’exempel dal propagandist russ Schmarja Levin: «Cura che el (sc. Levin) discurriva davart Peter Schlemihl e sia sumbriva, na dubitava el nagin mument che l’enconuschent raquint da Chamisso tractia il gidieu, al qual saja ì a perder sia sumbriva e tras quai l’essenzial da ses esser. El (sc. Schlemihl) sa stenta da puspè chattar sia sumbriva e d’agiuntar uschia al preschent il passà.» Il motiv da Schlemihl sco gidieu ha Blumenfeld er tractà cun sia partenaria da discussiun spiertala Hannah Arendt.

Bain a basa dal raquint da Chamisso è sa sviluppada pli tard ina chanzun populara che tracta il cuntegn a moda scursanida: 

"Es war einmal ein Mensch mit Namen Schlemihl, den sprach einst einer an,"

"ob er ihm nicht seinen Schatten verkauft? Er wär alsbald ein reicher Mann!"

"Nach kurzem Bedenken willigt er ein und bekam einen Beutel zum Lohn."

"«Dies Säcklein, das wird niemals leer», sprach der düstre Schattenkäufer voll Hohn."

"«Ja, ich denk ich tat einen guten Tausch», sagt sich unser Schlemihl alsdann,"

"«ich kauf mir Schloß und Gut und Hof, was fang ich schon mit einem Schatten an?»"

"Der Herr Schlemihl, der zog in ein and’res Land, kauft sich Schloß und Gut und Hof"

"und heiraten wollt er dann auch bald, eine Auserwählte gab es schon."

"Er ging zu seiner Geliebten Haus, fragt «Willst du mich nehmen zum Mann?»"

"«Drei Tage Bedenkzeit bitt’ ich mir aus, bevor ich Ja sagen kann.»"

"Doch die Sonne sie schien auf seine Gestalt, und ohne Schatten stand er da."

"«Niemals nehme zum Manne ich dich, ohne Schatten bist du auch der Seele bar.»"

"In der Tat, Schlemihl hat seinen Schatten verkauft, dabei seine Seele verlor’n."

"Danach hat man niemals mehr von ihm gehört, und niemand weiß mehr, daß er einst gebor’n."

En ‹Die Abenteuer der Sylvester-Nacht› dad E.T.A. Hoffmann cumpara Schlemihl sco figura secundara, suttastritgond uschia il destin dal protagonist en ‹Die Geschichte vom verlorenen Spiegelbild›. Quest’ultima ha servì a Jacques Offenbach sco model per si’opera ‹Les contes d’Hoffmann›. Là vegn il motiv da la sumbriva persa da Schlemihl danovamain reprendì e reinterpretà. Schlemihl cumpara là sco rival da la persuna principala.

Dus scripturs dal 19avel tschientaner han scrit cuntinuaziuns da l’istorgia da Peter Schlemihl da Chamisso: Friedrich Christoph Förster il 1843 cun ‹Peter Schlemihl’s Heimkehr› e Ludwig Bechstein cun ‹Die Manuscripte Peter Schlemihl’s› (2 toms) il 1851.

Hans Christian Andersen ha elavurà il 1847 il motiv da la sumbriva persa en sia paraula ‹La sumbriva›. 

David Kalisch ha transfurmà il cuntegn dal raquint en in toc da teater: ‹Peter Schlemihl. Posse mit Gesang in 1 Aufzug›, il qual è vegnì dà l’emprima giada il matg 1850 a Berlin.

August Brunetti-Pisano ha cumponì in’opera ‹Peter Schlemihl› ch’è per exempel vegnida represchentada il 1908 a Stuttgart.

Il 1915 ha l’artist Ernst Ludwig Kirchner creà in ciclus da set maletgs davart quest’ovra. Si’intenziun è stada d’exprimer si’atgna discrepanza interna, en la quala el veseva parallelas tar Peter Schlemihl. Tenor Kirchner sa tracti tar Schlemihl da l’istorgia d’in uman cun mania da persecuziun che daventa tuttenina conscient da sia pitschnezza infinita.

Sco gia vis po la sumbriva, legida en sia muntada simbolica, represchentar tratgs specifics da l’identitad da l’autur resp. dal temp d’origin burascus dal raquint. Ma la sperdita da quella sa lascha er transferir a la critica envers las ‹vardads perpetnas› en religiun, politica e societad che sa dasda a partir dal 18avel/19avel tschientaner (cun in’emprima culminaziun en l’ovra da Friedrich Nietzsche) e che dueva la finala daventar in dals segns distinctivs da l’epoca postmoderna a partir dals onns 1950/60. Ins remplazzia per exempel en l’entir raquint il term ‹sumbriva› tras ‹religiun› e l’istorgia survegn ina frestgezza ed actualitad quasi atemporala.

Ma er independentamain da talas ponderaziuns filosoficas sa lascha il text actualisar a moda fitg vasta. Exclusiun sociala ed isolaziun èn numnadamain experientschas da las qualas èn pertutgadas er oz las pli diversas gruppas socialas: migrants, omosexuals, persunas corpulentas, impedids u minoritads religiusas vegnan marginalisads, perquai ch’els na correspundan betg a las normas e valurs usitadas.

La versiun rumantscha dal raquint è vegnida realisada e publitgada il 2015/2016. Il titel s’orientescha a la versiun franzosa ‹L’Homme qui a perdu son ombre. Histoire merveilleuse de Pierre Schlémihl›, la quala Hippolyte de Chamisso, il frar dad Adelbert, ha edì il 1822. Tar la versiun rumantscha sa tracti d’ina translaziun integrala dal raquint, la quala sa stenta da restar datiers da l’original.

Betg translatadas èn però vegnidas las brevs che stattan a l’entschatta da l’ediziun tudestga (‹An meinen alten Freund Peter Schlemihl›, ‹An Julius Eduard Hitzig von Adelbert von Chamisso›, ‹An Ebendenselben von Fouqué›, ‹An Fouqué von Hitzig›) resp. a la fin dal raquint (‹An Adelbert von Chamisso›). Friedrich de la Motte Fouqué e Julius Eduard Hitzig eran buns enconuschents da Chamisso e Fouqué – medemamain in Franzos emigrà – ha er figurà sco editur dal raquint. En las brevs cloman ils amis en memoria in a l’auter il destin da Schlemihl – il qual vegn tractà qua sco ina figura reala – e tematiseschan dumondas da l’ediziun da sias aventuras. Il raquint sez è alura structurà en furma d’ina brev che Schlemihl drizza a Chamisso.





</doc>
<doc id="12261" url="https://rm.wikipedia.org/wiki?curid=12261" title="Arnica">
Arnica

Tar l’arnica u arnica da muntogna ("Arnica montana") sa tracti d’ina spezia da plantas or dal gener arnica entaifer la famiglia da las cumpositas (Asteraceae). La planta crescha en las muntognas europeicas ed è protegida.

L’arnica è ina planta perenna ervusa che flurescha durant la stad e ch’odura aromatic. Ella cuntanscha in’autezza tranter 20 e 60 centimeters. Il moni cun chavels a glondas n’è per ordinari betg romà e posseda dua pèra, darar er traia pèra fegls opposts. Questa posiziun opposta dals fegls dal moni furma la gronda excepziun entaifer las cumpositas, sa lascha però er chattar tar la cuderitscha d’aua. Ils fegls che creschan per terra èn ordinads en rosettas. Ils fegls èn ovals u han la furma da lantschetta e disponan da quatter fin set gnervs; els èn pailus ed han urs glischs.

En l’Europa Centrala dura il temp da fluriziun dal matg fin l’avust. Ils portaflurs che cumparan il pli savens sulets han la furma da chanastrets d’in diameter da 4,5 fin 8 centimeters. Il fund dal chanastret è pailus. Ils portaflurs cuntegnan flurs en furma da bavrolas da colur melna e flurs en furma da lieunga d’in mellen oransch munidas cun blers gnervs.

Las achenas disponan d’in pappus criv en in toc, il qual sa sbrajazza en cas da setgira.

Il dumber da cromosoms munta a 2n = 38.

L’arnica è in hemikriptofit, vul dir ch’ils brumbels che pussibiliteschan a la planta da sa regenerar suenter l’enviern sa chattan directamain sur la terra. Ultra da quai sa lascha ella caracterisar sco planta a rosettas parziala damai ch’ina part (ma betg tut) ils fegls dal moni èn ordinads per terra en furma da rosetta. E la finala dispona l’arnica d’in rizom cun funcziun da magasin.

Areguard l’ecologia da la flur sa tracti tar l’arnica dal tip dal chanastret. Las flurs en furma da lieunga femininas èn coluradas mellen oransch; las flurs en furma da bischen èn ermafroditas e coluradas en in tun mellen d’ov. Sco impollinaders servan divers insects; ultra da quai ha er lieu autoimpollinaziun.

Las diasporas sa derasan en furma d’umbrellas sgulantas; ultra da quai pon ellas tschitschar aua da la surfatscha d’animals bletschs e tatgar uschia vi da quels. Ils fritgs madiran da l’avust fin l’october.

Il territori da derasaziun cumpiglia las Alps, las Pireneas ed il Balcan sco er ina stresa nordica che tanscha da la Scandinavia dal Sid fin en il Balticum. L’arnica preferescha prads maghers ed acids ed evitescha terrens chaltschinus. Ins chatta la planta er en guauds clers. Ella è derasada dals funds da las vals fin en autezzas da 2800 meters sur mar.

I sa laschan distinguer duas sutspezias da l’arnica da muntogna:



En la Belgia, il Luxemburg, la Croazia e la Bosnia-Erzegovina è l’arnica en privel da svanir; er en ils Pajais Bass ed en la Bielorussia vala ella sco periclitada fermamain. En la Germania, la Lituania, la Lettonia, l’Estonia e la Rumenia vala la spezia sco periclitada.

Grazia a mesiras d’allevaziun èsi reussì da sviluppar ina sort da l’arnica cun num "arbo" ch’è adattada per vegnir cultivada sin il funs. Uschia pon vegnir schanegiadas las plantas selvadias cura che l’arnica vegn racoltada per intents medicinals. Il motiv principal per la periclitaziun da l’arnica en blers pajais na furma però betg la racolta dals chauets da las flurs, mabain la destrucziun cuntinuanta dals tschispets da tschorf airi che furman in spazi da viver segnà d’ina gronda ritgezza da las spezias.

Er sforzs en connex cun la multiplicaziun da las plantas han manà a resultas empermettents. Quai en rom d’in project a favur da la diversitad biologica che vegn realisà en parts da la Baviera.

Flurs d’arnica cuntegnan ielis eterics, flavonoids e sesquiterpenlactons. Questas substanzas han in effect antiseptic e retegnan inflammaziuns. L’effect medicinal da questas substanzas vegn surtut attribuì ad esters (colliaziuns organicas) da helenalin e dihidrohelenalin. Plantas da l’Europa Centrala cuntegnan dapli helenalins, quellas dal territori iberic dapli dihidrohelenalins.

Als scripturs antics n’era l’arnica betg enconuschenta sco planta medicinala. L’emprima menziun enconuschenta è da chattar tar Hildegard von Bingen. A partir dal 18avel tschientaner è l’arnica vegnida applitgada vastamain en cas da malesser e malsognas.

Ozendi vegn l’arnica duvrada sco med d’applicaziun exteriur en cas da blessuras u tar mals reumatics (musculs e giugadiras). Per ordinari vegn creada ina tinctura alcoholica, la quala è buna da liar quasi tut ils sesquiterpenlactons; a basa d’aua vegnan liads radund 75 %.

L’applicaziun interna è percunter pli problematica pervi da tschertas substanzas cun effect toxic. Perquai èn blers preparats da té svanids en il fratemp dal martgà.

Sco droga vegnan duvradas las suandantas parts da la planta:




Pli baud vegniva l’arnica agiuntada al tubac da trair, damai ch’ils fegls setgentads stimuleschan la mucosa dal nas. En cumbinaziun cun tschilendra e mulaina vegniva l’arnica er fimada sco tubac d’ervas.

Potenzas d’arnica vegnan surtut duvradas en l’omeopatia en cas da blessuras. L’effect da tals preparats n’ha però betg pudì vegnir cumprovà scientificamain.

Damai ch’igl è grev da cultivar l’arnica en grondas quantitads per la producziun da medicaments, vegn recurrì – per exempel per la producziun dad ielis – a flurs selvadias. La firma Weleda retira ina gronda part dals radund 1300 kg flurs dad arnica che vegnan duvrads mintg’onn or da las Carpatas rumenas. 

Pli baud han ins er fatg diever da l’arnica da prada da l’America dal Nord ("Arnica chamissonis" Less subsp. "foliosa" (Nutt.) Mag.), ma quella cuntegna main substanzas medicinalas.

Hildegard von Bingen alleghescha la planta "wolfesgelegena" er sco afrodisiacum. I n’è però betg segir sche quest num sa referescha propi a l’arnica.

L’arnica appartegna a las veglias plantas da striegn. A quai fan allusiun intgins nums populars sco per tudestg "Donnerwurz", "Wolfsbanner" u "Johannisblume". Sco flur d’in mellen glischant giugava ella pli baud ina rolla en il cult dal solstizi da stad. Blers da quests usits pajauns èn alura vegnids surpigliads en usits e tradiziuns popularas. A flurs che vegnan rimnadas il di da son Gion, pia il di dal solstizi da stad (24 da zercladur), vegn attribuì in effect curativ tut spezial.

La saira avant son Gion plazzavan ils purs matgs dad arnica en ils chantuns da lur champs da granezza. Quels duevan impedir ch’il demuni da granezza – che dueva esser activ surtut dal temp dal solstizi – destrueschia il graun. Questa superstiziun deriva probablamain dal dun d’observaziun puril, pertge che sin las plantas d’arnica metta la mustga d’arnica ("Trypeta arnica") ses ovs; e quella è enconuschenta sco insect util per il graun.

En intginas regiuns tutga l’arnica er tar las flurs che fan part dal matg da la benedicziun da las ervas a chaschun da la festa da Nossadunna d’avust (15 d’avust). Uschia appartegna l’arnica er a las plantas da Maria. Igl è pussaivel ch’ins l’aveva gia attribuì en il temp precristian a la dieua-mamma Freyja (u Freia).




</doc>
<doc id="12263" url="https://rm.wikipedia.org/wiki?curid=12263" title="Dictatura">
Dictatura

La dictatura è ina furma da pussanza ch’è segnada d’ina singula persuna regenta, il dictatur, u d’ina gruppa da persunas regenta (p.ex. ina partida, ina junta militara u ina famiglia) cun pussanza politica illimitada. Tut tenor la furma differenzieschan ins oz tranter dictaturas autoritaras e dictaturas totalitaras (cf. sutvart ‹Concentraziun da la pussanza›).

Cun excepziun da fitg paucas dictaturas a temp limità en l’antica constituescha in dictatur sia pussanza da princip betg a basa d’elecziun libras. Entaifer la teoria da la politica vegnan talas dictaturas che sa refereschan be a sasezzas taxadas sco autocrazias. Per ordinari sa giustifitgescha in dictatur cun renviar ad in privel spezial u ad ina crisa dal stadi che be el possia resp. saja abel da metter ord via (exempels: Napoleun I il 1799, general Franco en Spagna il 1936, Salazar en il Portugal ils onns 1928/1932). Tenor la teoria politica e constituziunala po in dictatur ch’è vegnì a la pussanza tras in putsch puspè daventar legitim cun constituir sia pussanza a moda formalmain correcta (uschenumnada dictatura transitorica, p.ex. general Charles de Gaulle en Frantscha il 1958). Er ina democrazia po sa transfurmar en ina dictatura, sch’ina regenza ch’è vegnida elegida democraticamain sutminescha u allontanescha sia basa constituziunala sin via legala (dictatura presidiala en Germania ils onns 1930–1933) ubain sch’ils commembers dal parlament na vegnan betg pli elegids, mabain determinads per exempel tras il militar (quai ch’è tranter auter succedì repetidamain en la Tirchia suenter il 1945). Il pass decisiv che maina en la dictatura furma en quests cas la cuntravenziun sapientiva cunter la legitimitad da la regenza. Er in monarc ch’è vegnì a la pussanza a moda legitima po daventar in dictatur, numnadamain sch’el schlargia cun agid da mesiras correspundentas si’autoritad a moda anticonstituziunala. In’ulteriura differenziaziun è – tut tenor l’orientaziun politica – pussaivla cun denominar ‹dictaturas dal proletariat› communisticas resp. dictaturas faschisticas ch’èn tuttas duas drizzadas cunter la furma statala liberala.

En la perspectiva istorica na vala betg mintga furma statala senza elecziuns libras sco dictatura. En la monarchia po l’access a la pussanza esser reglada a moda ereditara u tras elecziun (p.ex. tar l’elecziun da l’imperatur tudestg-roman tras ils prinzis electurs). Sche questa pretensiun da pussanza vala generalmain sco legitima, na discurran ins betg d’ina dictatura. Quai n’è er betg il cas tar la monarchia absoluta, en la quala la pussanza dal regent è illimitada. Cuntrari a l’absolutissem vegn la tirannia – sco furma illegitima, degenerada e despotica da la monarchia – subsummada tenor la definiziun odierna sut la noziun generala da la dictatura. 

En la dictatura vegn la separaziun da las pussanzas, sco ch’ella è s’etablida en il decurs dal temp modern, messa ord funcziun e tras quai er la protecziun dals dretgs fundamentals dal singul burgais. La pussanza dal dictatur, saja quai ina singula persuna u ina gruppa, è illimitada. El controllescha – sper la legislaziun – surtut er ils meds repressivs statals ch’appartegnan tradiziunalmain a l’executiva: il militar, la giustia, la polizia e las autoritads statalas. Surtut il militar na vegn betg pli controllà dal parlament, mabain dal dictatur, e na po betg be vegnir duvrà per la defensiun naziunala, mabain er a l’intern cunter in’opposiziun che vegn declerada sco inimi dal stadi. La giustia na po betg pli derschar a moda independenta, mabain suonda la legislaziun dictatorica u instrucziuns directas.

Quests meds repressivs na tanschan savens betg per mantegnair la pussanza; perquai ston vegnir controllads ulteriurs secturs da la societad. Il dictatur sa suttametta era las structuras economicas, il sistem da furmaziun, la pressa e las medias sco er ils meds da communicaziun sco il traffic da novitads e da datas.
A l’entschatta dal 20avel tschientaner è cumparida ina furma extendida da la dictatura autoritara da fin qua, numnadamain la dictatura totalitara. La dictatura autoritara lascha a l’individi anc tscherts spazis d’agir privats, sco per exempel l’exercizi da la religiun, e sa cuntenta cun in cumportament politic adequat. La dictatura totalitara è percunter caracterisada da l’emprova da tschiffar cumplettamain ils singuls individis e d’impedir ch’i sa furmia in pensar liber; quai succeda cun agid d’ina mobilisaziun politica permanenta e da la structura d’organisaziun correspundenta. Questa sutdivisiun sistematica da las dictaturas deriva dal politolog Juan Linz. En l’Italia ha il term "dittatore" mantegnì almain fin en il 19avel tschientaner la muntada oriunda, numnadamain in uffizi cun cumpetenzas infinitas ma a temp limità. Il Venezian Attilo Bandiera, ch’ha fundà il 1840 l’associaziun secreta Esperia, ha proponì il 1842 questa furma da pussanza al cumbattant per la libertad Giuseppe Mazzini. Quel ha percunter refusà l’idea d’ina «dictatura revoluziunara». Ils 11 d’avust 1848, en vista a la bloccada da Venezia tras truppas austriacas, è Daniele Manin vegnì munì dal parlament da la citad – ch’era vegnì elegì democraticamain – cun il «plainpudair illimità» da dictatur. L’onn 1860 ha Giuseppe Garibaldi instituì sasez en num dal retg Vittore Emanuelle II sco dictatur da la Sicilia. Ed er la dictatura faschistica taliana dal 20avel tschientaner sut Benito Mussolini è sa referida en ses simbols sapientivamain a la Roma antica.

Entaifer la scienza pli nova vegn ultra da quai fatg la differenza tranter sistems ibrids, reschims ibrids u reschims da zonas grischas; quels èn situads tranter ina democrazia ch’exista formalmain ed ina dictatura autocratica, a la quala la furma statala s’avischina facticamain. A questas furmas intermediaras appartegnan tranter auter ils concepts da la democrazia defecta (Wolfgang Merkel), da la democrazia illiberala (Fareed Zakaria), da la democrazia delegativa (Guillermo O’Donnell), da l’autoritarissem cumpetitiv (Steven Levitsky & Lucan A. Way), da l’autoritarissem electoral (Andreas Schedler) u dal reschim ibrid (Friedbert W. Rüb).

En uschenumnads "failed states" (stadis ch’han fatg naufragi) pon acturs nunstatals occupar la posiziun d’instituziuns statalas ed etablir in nov ed agen urden (p.ex. mafia, warlords u organisaziuns nunguvernamentalas internaziunalas).

Il term ‹dictatura› deriva dal latin. En la Roma antica (avant Sulla) era il "dictator" in uffizi che vegniva occupà be en grond privel e be per in mez u pli tard in entir onn e che passava en talas situaziuns al lieu dals dus consuls che regivan uschiglio communablamain. L’incumbensa ed il spazi d’agir dal dictatur eran definids cleramain. Renumà è daventà il dictatur Quintus Fabius Maximus ch’ils Romans han mess en uffizi dal temp che la republica romana vegniva smanatschada da vart da Carthago tras Hannibal – ed il qual dueva entrar en l’istorgia sco "cunctator" (targlinader).

In dictatur roman vegniva elegì d’in consul per incumbensa dal senat per ina perioda da betg dapli che sis mais, e quai a l’entschatta per defender il pajais cunter inimis e pli tard per cumbatter tumults a l’intern dal pajais. El na dastgava ni midar la constituziun ni declerar guerras ed er betg incassar novas taglias dals burgais romans. Entaifer quests cunfins sa concentrava la pussanza, ch’era uschiglio repartida sin pliras instituziuns, en ses mauns. Ils consuls eran subordinads al dictatur, las cumpetenzas dals tribuns dal pievel vegnivan messas ord funcziun, medemamain il dretg d’appellaziun dals burgais davant curts penalas. Il dictatur sez na pudeva betg vegnir cità avant il tribunal per decisiuns ch’el aveva prendì durant ses temp d’uffizi. Ina posiziun talmain sacrosancta possedevan uschiglio be ils tribuns dal pievel sco represchentants dal pievel che giudevan ina protecziun speziala.
La dictatura romana na po strusch vegnir messa a pèr cun reschims dictatorics dal temp modern. I sa tractava plitost d’ina furma da la regenza da crisa instituziunalisada che vegniva applitgada en cas d’urgenza. Quella allontanava per in tschert temp ils impediments da la constituziun collegiala tranter magistrat e consulat ch’engrevgiava la procedura da decisiun en situaziuns extraordinarias (commando da guerra resp. restituziun da l’urden a l’intern dal pajais). D’ina dictatura en il senn dal pled odiern sa differenziava ella però tras quai ch’i sa tractava d’ina instituziun legitima, la quala era limitada tant en sia pussanza sco er en sia durada. Sco argumentaziun ideologica per la necessitad apparenta d’ina dictatura d’urgenza (en il senn d’ina regenza autocratica che remplazza dretgs fundamentals tras ina legislaziun extraordinaria) vegn l’exempel roman però allegà fin oz. Vers la fin da la republica romana è creschì il privel ch’i vegnia fatg maldiever da la dictatura romana per finamiras despoticas da singuls acturs politics. Quai è surtut sa mussà dapi la Terza Guerra punica en la crisa da la republica sut Sulla. La finala èsi reussì a Cesar il favrer da l’onn 44 a.C. da chatschar tras ina dictatura per vita duranta; quai ha furmà in dals motivs, daco ch’el è vegnì assassinà ils 15 da mars dal medem onn.




Dretgs umans cumpetan a mintga singul uman e na pon betg vegnir retratgs, mabain sulettamain violads. Quai succeda repetidamain en dictaturas, perquai ch’ils despots resp. la partida u la ‹classa regenta› vulan mantegnair lur pussanza. Savens duain violaziuns dals dretgs umans servir ad ina ‹finamira suprema› apparenta u al ‹progress›. Las intervenziuns tanschan da la restricziun da la libertad da manifestar l’atgna opiniun fin a la persecuziun violenta d’adversaris politics u d’entiras gruppas da la populaziun.


La mancanza da constituziunalitad maina a la creaziun da spazis libers da dretg ch’èn suttamess a finamiras politicas u particularisticas. 


Tras la manipulaziun da gasettas, radio, televisiun ed internet vegn il pievel influenzà e dirigì en il senn da la regenza (p.ex. en la Republica Populara da la China). Tscherts stadis s’isoleschan er vers anora (p.ex. l’Albania communistica da pli baud u ozendi la Corea dal Nord). Er quai serva ad impedir ch’ils abitants ed ils reporters da l’exteriur vegnian a savair co che las relaziuns sa preschentan per propi.

En stadis democratics moderns èn las elecziuns generalas, libras, egualas e secretas. Quai vul dir che tut ils creschids han il dretg da votar, che tut las vuschs èn equivalentas e che la decisiun da votaziun ch’il singul burgais prenda na vegn ni restrenschida ni controllada. La dumbraziun da las vuschs succeda publicamain. Sch’i dat dubis davart il resultat èsi pussaivel d’inoltrar in recurs e da pretender che las vuschs vegnian anc dumbradas ina giada. En quest senn elegia il pievel ses represchentants en il parlament u il president dal stadi etc. e decida en il cas ideal tgi che regia.

En ina dictatura percunter vegnan las elecziuns manipuladas; per exempel vegnan ils burgais observads durant l’elecziun a l’urna u ch’era cedels ‹nunvalaivlas› vegnan attribuids a las vuschs acceptantas. La dumbraziun da las vuschs n’è betg publica. Da dumbrar danovamain las vuschs n’è betg admess. Persunas che vuschan cun na vegnan intimidadas, dischavantagiadas professiunalmain, messas a ferm u ch’ellas ‹svaneschan› simplamain. Avant las elecziuns poi esser che partidas da l’opposiziun vegnan scumandadas u persequitadas.

Il dretg da votar persul n’è però betg in segn distinctiv adattà per pudair differenziar ina democrazia d’ina dictatura. In dretg da votar ch’era limità a tschertas gruppas da la populaziun hai per exempel er dà pli baud en Svizra u en ils Stadis Unids; da quai èn lura però er propi resultadas intervenziuns en las regenzas respectivas. Las elecziuns p.ex. en la Republica democratica tudestga eran – tenor lescha – generalas, libras, egualas e secretas; facticamain servivan ellas però be a confermar la partida dal stadi.

En la gronda part da las dictaturas devi resp. datti ina polizia secreta ch’intimidescha e persequitescha ils adversaris politics. En il naziunalsocialissem ha la polizia statala secreta (Gestapo) surveglià, arrestà, torturà e mazzà commembers da la resistenza politica sco er da minoritads etnicas e socialas. En la Republica democratica tudestga ha il servetsch per la segirtad dal stadi ("Stasi") surveglià e terrorisà ils burgais. L’Uniun sovietica sa serviva per il medem intent dal KGB, la Rumenia sut Nicolae Ceaușescu da la Securitate e la Jugoslavia sut Tito da l’UDBA. La polizia engascha savens er confidents entaifer la populaziun; en la Republica democratica tudestga devi fin a 200 000 collavuraturs inuffizials. Denunziants als vegnivan en agid cun annunziar schabetgs suspectus.

En il 20avel tschientaner èn s’augmentadas las pussaivladads da controllar ils burgais e d’als influenzar ideologicamain tras educaziun e meds da massa; a medem temp è sa sminuida l’influenza tras concepziuns dal mund tradiziunalas ed orientaziuns religiusas. Per segirar lur pussanza èn las dictaturas totalitaras sa servidas a moda intenziunada da tecnicas modernas ed han stgatschà valurs tradiziunalas. Adversaris da la teoria dal totalitarissem dubiteschan, schebain i saja inditgà d’attribuir pervi da questas caracteristicas tut las dictaturas totalitaras ad in tip da pussanza unitar. 

Dictaturas preschentan sasezzas savens sco schliaziun svelta per tut ils problems socials, economics e statals ch’ils sistems concurrents hajan stgaffì. In tratg communabel da tut las dictaturas èsi da sa definir ex negativo, vul dir sa cunfinond da l’aspect da l’inimi ch’els han sez stgaffì ed il qual i valia da cumbatter. Qua intgins aspects ideologics e propagandistics en survista:


La gronda part da las dictaturas pretenda la subordinaziun dal singul sut la communitad resp. il stadi. Quai vegn giustifitgà cun ina finamira apparentamain ‹pli auta›. Dal temp da la dictatura dal naziunalsocialissem han ils singuls stuì sa suttametter a la «cuminanza dal pievel» ed a la «razza aric-germana», quai ch’ha pretendì grondas unfrendas. Perquai la parola: «Ti n’es nagut, tes pievel è tut!» In’atgna valur (dignitad umana) è vegnida snegada al singul individi. Il faschissem talian ha pretendì la subordinaziun da l’individi a la «naziun», la quala era apparentamain «pli gronda» ch’il singul. Sut l’uschenumnà socialissem real furmava la societad senza classas (che dueva vegnir cuntanschida sur la «dictatura dal proletariat») la finamira suprema. Tgi ch’era d’ina autra opiniun, sa metteva en via al «progress» e valeva sco «cuntrarevoluziunari».

Il term da la libertad da l’individi ed ils dretgs umans da la singula persuna vegnan remplazzads tras ina chapientscha totalitara da la libertad, per exempel la libertad dal pievel, la libertad da la naziun u la libertad da la classa proletaria. La suppressiun da l’individi vegn legitimada tras la libertad da la naziun u la libertad da la classa proletaria.

En dictaturas totalitaras ha lieu ina suppressiun e subordinaziun sistematica dal singul burgais; i vegn creà sapientivamain in clima da tema e repressiun.

Adversaris politics malvesids u apparents vegnan arrestads. Singuls umans ‹svaneschan› simplamain ed ils confamigliars na san betg, sch’els èn anc en vita u nua ch’els sa chattan. Savens vegnan umans er mess en praschun senza tractativa avant dretgira ed i n’als vegn concedì nagina assistenza giuridica. En praschun u en fermanza da la polizia vegn savens torturà, per exempel cun dar fridas u pajadas, tras privaziun da sien, ma er cun glisch tschorventanta u stgiraglia. La tortura ha savens lieu en il zuppà, en praschuns, stanzas d’uffizis u champs da correcziun allontanads.

Per il marxissem-leninissem signifitga la dictatura la pussanza illimitada d’ina classa sur in’autra classa cun agid dal stadi. La furma da pussanza en il socialissem vegn numnada dictatura dal proletariat; quella sa differenziescha d’autras dictaturas tras quai ch’ella ha l’intenziun d’allontanar tut las furmas da meds da producziun che sa chattan en possess privat; tras quai duai vegnir surmuntà il stadi d’explotaziun d’ina part da la populaziun tras l’autra. La furma da pussanza da stadis chapitalistics, sco per exempel ils Stadis Unids, vegn percunter caracterisada sco dictatura apparenta da la burgaisia. Ed il naziunalsocialissem faschistic vegn designà sco dictatura averta, terroristica dals elements ils pli reacziunars, schovinistics ed imperialistics dal chapital.




</doc>
<doc id="12265" url="https://rm.wikipedia.org/wiki?curid=12265" title="Alvra (vischnanca)">
Alvra (vischnanca)

Alvra (tud. "Albula", num ufficial biling "Albula/Alvra") è ina vischnanca politica en la regiun Alvra dal chantun Grischun.

La vischnanca d'Alvra giascha en la Val d'Alvra sut, a la confluenza da l'Alvra cun la Gelgia. La fracziun Casti è in punct central dal traffic e giascha tranter Tusaun e Filisur (e vinavant en direcziun Pass da l'Alvra) ma era tranter Lai/Planeiras e Savognin (e vinavant en direcziun Pass dal Güglia u Gelgia).

Il punct il pli da la vischnanca cun 3098 m s.m. sa chatta 200 m al nordvest dal Piz Mitgel, entant ch'il punct il pli bass cun 824 m s.m è al lai da farmada da Solas.

Tenor las cifras dal 2009 avevan las anteriuras vischnancas che furman Alvra ina surfatscha territoriala da 93,93 km². Da quels eran 26.37 km² u 28.1% territori agricul, entant che 43.53 km² u 46.3% eran cuverts da guaud. Dal rest eran 2.62 km² u 2.8% territori abità (edificis u stradas), 0.99 km² u 1.1% eran lais e flums e 20.46 km² u 21.8% eran territori nunproductiv.

Dal territori surbajegià eran 0,9 % edificis e 1,3 % infrastructura da traffic e transport. Dal territori da guaud eran 41,3% cuverts cun guaud serrà e 2,1% cun guaudets e pitschnas gruppas da plantas. Dal territori agricul era 1,0% vegnì duvrà per cultivar graun, 8,6% eran pastgiras ed 18,5% eran alps. Dals auas eran 0,2% lais e 0,8% eran flums ed auals. Dal territori nunproductiv eran 6,4% vegetaziun nunproductiva e 15,4% eran memia grippus per vegetaziun.

Fracziuns da la vischnanca d'Alvra èn la suandantas anteriuras vischnancas:

La vischnanca d'Alvra cunfina cun Arosa, Ferrera, Filisur, Cunter, Lantsch, Mut, Salouf, Savognin, Vaz e Ziràn-Reschen.

Casti ha en media 98,6 dis da plievgia per onn cun precipitaziuns medias da 784 mm. Il mais il pli umid è l'avust cun precipitaziuns medias da 110 mm. Durant quel mais datti en media 10,8 dis da precipitaziuns. Il mais cun ils pli blers dis da precipitaziuns è il zercladur cun ina media da 11,3 dis ma be 92 mm da precipitaziuns. Il mais il pli setg è il favrer cun ina media da 35 mm da precipitaziuns sur 10,8 dis.

La vischnanca è naschida il 1. da schaner 2015 entras la fusiun da la vischnancas fin qua independentas Alvagni, Alvaschagn, Brinzauls, Casti, Mon, Stierva e Surava. Las set vischnancas ha approvà il contract da fusiun ils 28 da favrer 2014. Oriundamain fascheva era la vischnanca da Lantsch part dal project da fusiun, ma ella è sa retirada il settember 2013 da las tractativas.

Sco emprim president communal è vegnì elegì ils 28 da settember 2014 Daniel Albertin cun 235 da 271 vuschs valaivlas. Albertin è deputà da la PCD en il Cussegl grond dal Grischun ed era al temp da l'elecziun anc preseident communal da Mon.

Fin la fin dal 2015 fascheva la vischnanca d'Alvra part dal circul d'Alvaschagn en il district da l'Alvra. Cun la refurma territoriala grischuna èn ils circuls vegnids abolids ed ils districts èn vegnids remplazzads cun regiuns.

Tenor la constituziun communala, che las vischnancas pertutgadas han acceptà a l'urna ils 24 d'avust 2014 e che la Regenza grischuna ha approvà, èn las linguas ufficialas da la vischnanca tudestg e rumantsch. Areguard il rumantsch vala che l'administraziun dovra l'idiom surmiran, lingua da scola è dentant rumantsch grischun.

President da la vischnanca è Daniel Albertin da la Partida cristiandemocratica svizra (PCD). El è vegnì elegì ils 28 da settember 2014 cun cun 235 dals 271 vuschs valaivlas. Al temp da l'elecziun era Albertin president communal da Mon, ina da las vischnancas che uss furman Alvra.

Blasonament:

Las set stailas represchentan las set vischnancas ch'èn s'unidas. Las undas en il pe dal stgid (Schildfuss) simboliseschan il flum Alvra che dat il num a la nova vischnanca.

La fundaziun "Stiftung Schweizer Wappen und Fahnen", che giuditgescha las vopnas da vischnancas fusiunadas, ha da la vopna il predicat "cuntentaivel".



</doc>
<doc id="12269" url="https://rm.wikipedia.org/wiki?curid=12269" title="Societad svizra dals impressaris constructurs">
Societad svizra dals impressaris constructurs

La Societad svizra dals impressaris constructurs è l'associaziun professiunala principala da l'economia da construcziun svizra cun sedia a Turitg. La societad exista dapi l'onn 1897. La SSIC represchenta ella ils intress da ses commembers en la politica, l'economica e la furmaziun.

President da Societad svizra dals impressaris constructurs è Gian-Luca Lardi, directur Benedikt Koch.




</doc>
<doc id="12271" url="https://rm.wikipedia.org/wiki?curid=12271" title="Adelbert von Chamisso">
Adelbert von Chamisso

Adelbert von Chamisso (* 30 da schaner 1781 sin il chastè Boncourt sper Ante, Châlons-en-Champagne, Frantscha; † 21 d’avust 1838 a Berlin; oriundamain Louis Charles Adélaïde de Chamissot de Boncourt) è stà in perscrutader da la natira e scriptur tudestg d’origin franzos. Si’abreviaziun uffiziala sco autur botanic è ‹Cham.›.

Cumbain ch’il franzos era la lingua materna da Chamisso, al èsi reussì da scriver en tudestg ovras d’impurtanza. Las pli enconuschentas èn ‹Peter Schlemihls wundersame Geschichte› (1814) e la poesia ‹Das Riesenspielzeug› (1831) che tracta il chastè Nideck situà en l’Alsazia.

Robert Fischer al numna en sia biografia in «burgais da l’Europa tempriv», il qual haja «resentì ils cuntrasts tranter duas naziuns ed ha empruvà d’unir quellas en sia vita». E Fischer cuntinuescha: «Si’orientaziun vers la natira e la consequenza cun la quala el ha la finala fatg da si’inclinaziun sia professiun, las experientschas rimnadas sco participant d’ina expediziun da scuverta russa ed er las ideas liberalas dal poet che derivava d’ina veglia famiglia aristocrata e ch’ha mantegnì fin la fin da sia vita in sensori per il malesser social ed in’avertadad envers tut il nov – tut quai fa cumparair ses curs da vita ch’è ì a fin avant bundant 150 onns en ina glisch surprendentamain actuala.»

Adelbert è naschì sco quart da set uffants dal cont Louis Marie de Chamissot sin la residenza originara da la famiglia, il chastè Boncourt en la Champagne. Cumprovada è be la data da batten dals 31 da schaner 1781, sco quai ch’el scriva sez en sia ‹Reise um die Welt›.

Pervi dals svilups revoluziunars a partir dal 1789 han ils geniturs pers ina gronda part da lur facultad. L’onn 1790 han els bandunà lur sedia da famiglia ed èn emigrads il 1792 dal tuttafatg or dal pajais. Sin la fugia da las truppas revoluziunaras èn els arrivads l’emprim en ils Pajais Bass ed en la Germania dal Sid per sa chasar finalmain il 1796 a Berlin. Là han ils dus frars pli vegls chattà plazzas sco scolasts privats. Adelbert von Chamisso sez è daventà scolar al Collège Français de Berlin ch’ils ughenots avevan fundà il 1689. Il 1796 è suandada ina plazza sco pagi tar Luise Friederike da la Prussia a Berlin.

Dal 1798 al 1807 ha Chamisso prestà servetsch militar en l’armada prussiana. Il 1801 è el daventà litinent; da quel temp sa numnava el Ludwig von Chamisso.

A partir dal 1804 ha el edì ensemen cun ses amis dal circul da scripturs romantic ‹Nordsternbund› il ‹Berliner Musenalmanach› ed è sa numnà da qua davent Adelbert von Chamisso. A quest circul appartegnevan er Julius Eduard Hitzig, Friedrich de la Motte Fouqué, Karl August Varnhagen von Ense, la sora da quel Rosa Maria e Friedrich Wilhelm Neumann. Cun Rosa Maria Varnhagen von Ense ha Chamisso tgirà in’amicizia platonica; els han botanisà communablamain e translatà lirica dals trubadurs or dal franzos vegl.

L’onn 1805 è Chamisso vegnì transferì cun ses regiment a Hameln. Là è el vegnì perditga l’onn proxim da la capitulaziun umilianta da la fortezza envers las truppas da Napoleun Bonaparte ch’era vegnida pussibilitada tras tradiment. Silsuenter è Chamisso viagià sco praschunier sin pled d’onur en Frantscha, enfin ch’el è la finala sortì dal servetsch militar il 1806 u 1807.

L’onn 1807 è Adelbert von Chamisso vegnì recepì sco framassun en la loscha a Châlons-sur-Marne. Probablamain ha el er frequentà a Berlin loschas da framassuns, senza però daventar commember da talas.

Dal 1810 fin il 1813 è el sa trategnì en Frantscha ed en Svizra, silsuenter puspè a Berlin. Qua fascheva el part dals ‹Frars da Serapion›, il ravugl d’amis litterar dad E.T.A. Hoffmann. En Svizra aveva el cumenzà a s’occupar cun las scienzas natiralas, a l’entschatta surtut cun la botanica.

Programmatic per il princip serapionic era la refusa da tutta poetica d’imitaziun e da tuttas furmas da l’uschenumnà realissem. La finamira da la poesia na saja betg da reproducir il mund exteriur, mabain «d’exteriurisar tras represchentaziun poetica il maletg ch’il poet ha tschiffà en ses intern». Tuttina sco Serapion, il qual suandava sco eremit ch’era s’alienà al mund be sias visiuns, dueva er il poet sa laschar inspirar da la solitariadad sco la sfera ideala da ses spiert creativ. Pli fitg che quel resguardia il mund sco factur da disturbi e pli autonoma, geniala e serapionica che daventia si’ovra.

Ils onns 1815 fin 1818 è Chamisso sa participà sco perscrutader da la natira («scienzià titular») ad ina navigaziun enturn il mund. Quest’expediziun è vegnida manada dal chapitani russ da derivanza tudestg-baltica Otto von Kotzebue, figl dal scriptur August von Kotzebue, e finanziada dal chancelier dal tresor russ cont Nikolai Petrowitsch Rumjanzew. L’expediziun ha perscrutà en il Pacific la Polinesia e Hawai e dueva chattar la passascha dal nordvest legendara. Chamisso ha cartografà grondas parts da la costa da l’Alasca, ha registrà la flora da l’Alasca e descrit la moda da viver dals eskimos ed aleuts. Il domini colonial che la Russia aveva stabilì en questa regiun crititgescha Chamisso decididamain. Fascinantas èn sias descripziuns dals abitants da Hawai e da la Polinesia ch’èn tegnidas en in tun umanistic e liber da pregiudizis. Suenter el dueva la finala er vegnir numnada l’Insla da Chamisso ch’è vegnida scuverta sin quest’expediziun. 

Suenter ses return dal viadi al ha l’universitad surdà il docter honoris causa ed el è daventà il segund custos da l’erbari roial. Sinaquai ha el maridà il 1819 Antonie Piaste (1800–1837), la figlia adoptiva da ses ami Hitzig. Da questa lètg derivan ils uffants Ernst (1820–1894), Max (*1822), Adélaide (*1827), Johanna (*1829), Adolph (*1830), Hermann (*1832) ed Adelbert (*1835).

Il medem onn 1819 è el vegnì elegì sco commember da l’academia da scienziads Leopoldina. Suenter che Schlechtendal è ì davent, è Chamisso daventà emprim custos, quai ch’el è restà fin curt avant sia mort. Sin proposta dad Alexander von Humboldt è Chamisso vegnì elegì ils 28 da zercladur 1835 commember ordinari da l’Academia prussiana da las scienzas a Berlin.

Chamisso ha publitgà il 1831 ses emprim tom da lirica cun poesias pli veglias. Nova lirica ha el be pli scrit darar, uschia per exempel il 1833 la poesia ‹Der rechte Barbier›. Il 1837 ha el publitgà ses studis da viadi da pli baud davart la lingua hawaiana. Cun la poesia en furma da figl sgulant ‹Die alte Waschfrau›, tegnida en in tun sociocritic, ha Chamisso rimnà il 1838 daners per ‹Mutter Schulz›, ina dunna da Berlin ch’era vegnida en miseria ed è vegnì da collectar 150 talers.

Chamisso è mort ils 21 d’avust 1838 a Berlin en consequenza da cancer dal pulmun. Sia fossa d’onur da la citad da Berlin sa chatta sin il santeri III da la cuminanza da la baselgia da Gerusalem a Berlin-Kreuzberg en la partiziun 3/1.

En rom da l’expediziun da Rurik è l’insla Chamisso Island, ch’è situada en la part settentriunala da la Via da Bering, vegnida numnada suenter Adelbert von Chamisso.

En onur dad el èn era vegnidas numnadas radund 150 spezias da plantas ed intginas spezias d’animals. Geners da plantas ch’èn numnadas suenter el èn: "Chamissoa H.B.K." (or da la famiglia da las cuas-vulp), "Chamissonia Endl." (or da la famiglia da las chandailettas) e "Chamissoniophila Brand" (or da la famiglia dals boratschs).

A Berlin-Kreuzberg sa chatta la plazza ch’è vegnida numnada suenter el (Chamissoplatz). A la Friedrichstrasse 235, al lieu nua che steva fin il 1908 sia chasa, è vegnida inaugurada il 2006 ina tavla commemorativa per Chamisso.

Il sulet premi per litteratura da migrants en lingua tudestga porta medemamain ses num. Cun l’‹Adelbert-von-Chamisso-Preis› vegnan undrads dapi il 1985 en Germania auturas ed auturs da lingua materna betg tudestga. 

A Kunersdorf (Brandenburg) è vegnida fundada il 2010 la Societad da Chamisso. Là pon ins er visitar en il Musenhof in’exposiziun davart la vita ed ovra da Chamisso. La stad 1813 aveva Chamisso scrit durant in segiurn en il chastè da Kunersdorf ‹Peter Schlemihls wundersame Geschichte› (rumantsch: ‹L’um ch’ha pers sia sumbriva. L’istorgia mirvegliusa da Peter Schlemihl›). Ils possessurs dal chastè, la famiglia von Friedland resp. von Itzenplitz tutgavan tar ils amis da Chamisso.




</doc>
<doc id="12284" url="https://rm.wikipedia.org/wiki?curid=12284" title="Socialissem">
Socialissem

Il socialissem (da latin "socialis", ‹da camarat›) è ina da las trais grondas ideologias ch’èn sa furmadas en il 19avel tschientaner, sper il liberalissem ed il conservatissem. I n’exista nagina definiziun clera dal term. El cumpiglia in’entira paletta d’orientaziuns politicas. Quellas tanschan da moviments revoluziunars e partidas da cumbat che vulan surmuntar svelt ed a moda violenta il chapitalissem (extremissem da sanestra) fin a lingias refurmatoricas ch’acceptan il parlamentarissem e la democrazia (socialissem democratic). Approximativamain vegn differenzià tranter communissem, democrazia sociala ed anarchissem. Ils socialists accentueschan per ordinari las valurs fundamentalas egualitad, gistadad e solidaritad e suttastritgan la muntada tant da moviments socials pratics sco er d’ina critica da la societad teoretica; lur finamira è d’unir quests dus pols prendend en mira in urden social ed economic gist.

Istoricamain hai dà e datti en blers stadis sistems che numnan sasezs ‹socialissem real› u ‹socialissem statal› e ch’èn d’attribuir da princip als sistems autoritars u totalitars. Exempels furman l’Uniun sovietica, la China, la Corea dal Nord, la Republica democratica tudestga u la Cuba.

"Socialistae" (latin) u "socialisti" (talian) era en il 18avel tschientaner ina designaziun polemica che teologs catolic-romans ch’avevan ina tenuta critica envers l’illuminissem duvravan per ils represchentants dal dretg natiral modern en il stil da Hugo Grotius e Samuel von Pufendorf. Il 1762 ha Jean-Jacques Rousseau scrit si’ovra ‹Du contrat social›, tenor la quala il stadi sa basa sin in contract tranter individis libers. Dapi il 1793 vegn duvrà en Germania per aderents dal princip da solidaritad tenor Pufendorf il term ‹socialists›.

Il term ‹socialissem› cumpara l’emprima giada il 1803 en la furma taliana "socialismo". Giacomo Giuliani al dovra a moda positiva en connex cun il ‹Contrat social› da Rousseau, accentuond però ch’i saja la voluntad da Dieu che la societad saja segnada d’ierarchias tranter ils umans. Questa reinterpretaziun religiusa è percunter fruntada sin gronda critica, damai ch’il term dueva esser reservà per la tenuta liberala da l’illuminissem.

L’emprim diever dal pled "socialist" en l’englais è cumprovà l’onn 1824; il term franzos "socialisme" cumpara a partir dal 1832 tar Joncières e chatta ina pli vasta derasaziun tras las scrittiras da Leroux e Reybaud.

L’adjectiv ‹social› vegniva duvrà a l’entschatta en il senn da ‹communabel›, ‹gist› u ‹nizzaivel per la societad›. Il term ‹socialistic› è percunter vegnì chapì da l’entschatta ennà en in senn politic. I sa tracta d’ina extensiun da l’idea sociala dal temp da l’illuminissem: quella na dueva betg be valair per il dretg, mabain er per il possess.

Tge che socialissem signifitgia propi, è contestà dapi daditg. Gia il 1920 ha il sociolog Sombart rimnà 260 emprovas da definir il term.

Ina definiziun generala, cumprovada e scientificamain valaivla n’exista betg. Il cuntrari è il diever dal pled segnà d’ina gronda varietad da muntadas e d’ina significaziun diffusa ch’è ultra da quai suttamessa ad ina transfurmaziun cuntinuanta. Perquai vegn il term savens collià cun in ulteriur adjectiv ch’al duaja gidar a concretisar (proletar, scientific, democratic, cristian, conservativ, utopic e.a.). Ulteriurs exempel per talas specificaziuns èn socialissem agrar, socialissem statal u socialissem da refurma.

Sco emprovas da tschiffar l’entira dimensiun dal term pudessan valair las suandantas definiziuns:
«Il socialissem sa referescha ad in vast spectrum da teorias economicas d’organisaziun sociala, las qualas han en mira da stgaffir ina societad eguala sa fundond sin il possess collectiv e l’administraziun politica.»

«Il term socialissem designescha ideologias che propagheschan da surmuntar il chapitalissem e da liberar la classa dals lavurants or da la povradad e supressiun (dumonda sociala) a favur d’in urden social orientà a l’egualitad, solidaritad ed emancipaziun.»

«Il socialissem po vegnir definì sco doctrina politica ch’è vegnida sviluppada sco cuntramodel al chapitalissem e che vul midar las relaziuns socialas vertentas a favur d’egualitad e giustia sociala, sco urden social ch’è organisà tenor quests princips e sco moviment politic ch’ha en mira quest urden social.»

La multifariadad dal term s’augmenta anc tras il fatg che ‹socialissem› po sa referir tant a metodas e finamiras, moviments politics e socials sco er a fasas istoricas e sistems actuals. En quest senn po el esser:


Tenor il politolog Günter Rieger laschan ideologias socialisticas sa differenziar primo areguard lur tenuta envers il stadi (socialissem statal vs. anarchissem), secundo areguard la moda e maniera co che la transfurmaziun da la societad avisada duaja vegnir cuntanschida (revoluziun vs. refurma) e terzio areguard la dumonda, tge spazi che vegn concedì als differents interess socials ed economics da las gruppas cumpigliadas (antagonissem da classa vs. pluralissem).

In moviment explicitamain socialistic è pir sa sviluppà en consequenza da l’illuminissem e da la Revoluziun industriala tranter la fin dal 18avel tschientaner e la mesadad dal 19avel tschientaner. El è stà collià stretgamain cun il svilup dal moviment da lavurants. Sco tut ils -issems, ha il socialissem chattà en il decurs da l’istorgia fitg differentas expressiuns: da las ideas cooperativas dals socialists temprivs sur las structuras da politica da partida dals socialdemocrats e socialists fin a las partidas communistas, las qualas èn sa manifestadas en il decurs dal 20avel tschientaner en furmas vaira differentas.

Socialists temprivs sco François Noël Babeuf, Claude-Henri Comte de Saint-Simon, Louis-Auguste Blanqui, Charles Fourier, Pierre-Joseph Proudhon, William Godwin, Robert Owen u Moses Hess han preschentà concepts politics che tanschan da dictaturas quasi absolutisticas fin ad in federalissem cun tratgs anarchics. Unids eran els tant en lur reacziun defensiva cunter ils effects dal chapitalissem tempriv sco er en lur speranza da stgaffir ina societad che surmuntia las differenzas da stan medievalas ed ils antagonissems da classa pli novs. Savens han els argumentà a moda vaira morala; in’analisa sociologica, sco quai che la dueva prestar Marx, mancava anc da quest temp.

Cuntrari a la situaziun da pli tard na vegniva il socialissem tempriv betg purtà da la classa dals lavurants, mabain dals mastergnants e da la pitschna burgaisia. Quels cumenzavan gia a sentir las difficultads ch’eran colliadas cun la Revoluziun industriala, senza ch’i fiss però sa furmà da quel temp in proletariat industrial.

Intgins socialists temprivs sco Robert Owen èn sa stentads da realisar communitads socialisticas serradas, entaifer las qualas ils lavurants duevan esser protegids d’in ambient che vegniva resentì sco ostil. La gronda part dals socialists ha però empruvà da midar a moda fundamentala l’entira societad.

Activists ch’eran inspirads d’ideas socialisticas èn sa participads tant a las revoluziuns franzosas dal 1789 e 1799 sco er a las revoluziuns europeicas dal 1848/1849 che valan surtut sco moviments burgais. Ina davosa culminaziun en il 19avel tschientaner han quests moviments dal socialissem tempriv chattà en la Communa da Paris dal 1871 che vala sco emprima revoluziun proletaria e ch’è vegnida abattida gia suenter curt temp a moda sanguinusa.

Sut l’influenza da quests svilups istorics èn las lingias da discussiun sa cristallisadas silsuenter a moda pli clera: las differentas inclinaziuns dal socialissem tempriv èn sa divididas en trais lingias principalas: l’anarchissem ed il moviment communistic e socialdemocratic ch’eran tuts dus influenzads dal marxissem. Sporadicamain han questas trais gruppas er lavurà ensemen, sco en il 20avel tschientaner a chaschun da las revoluziuns russas dal 1905 e dal favrer 1917 (percunter strusch pli a chaschun da la Revoluziun d’october 1917), tar la Republica dals cussegls a Minca il 1919 u tar la Guerra burgaisa spagnola dal 1936 fin il 1939. Questas collavuraziuns èn però be stadas da curta durada, èn per ordinari stadas segnadas d’intensivas cuntraversas internas ed èn idas a finir en la victoria d’ina da las gruppas u en la sconfitta da tuttas.

Er ils anarchists vesevan sasezs en la tradiziun socialistica: «Quai ch’ha fatg naufragi il zercladur 1848 n’è betg stà il socialissem sto tal, mabain il socialissem statal, il socialissem autoritar e reglamentà ch’aveva cret e sperà ch’il stadi dettia cumplaina suatientscha als basegns e giavischs legitims da la classa dals lavurants e ch’el veglia e possia introducir cun sia pussanza in nov urden social.»

La teoria da l’anarchissem ha perquai sbittà las structuras statalas sco instrument da pussanza. L’anarchissem sa basa sin l’uniun voluntara d’individis en collects, cussegls e communas per cuntanscher la medema finamira. El ha en mira ina sintesa tranter libertad individuala e responsabladad collectiva e sa differenziescha dals moviments autoritars. Al lieu dal stadi propona per exempel Bakunin «d’organisar il stadi en tala moda che mintga creatira masculina u feminina che vegn sin il mund chatta ils medems meds per sviluppar sias abilitads e per utilisar quellas tras la lavur.»

Il moviment socialistic da tempra religiusa è sa furmà en il 19avel tschientaner en l’Europa Centrala, e quai en vista al moviment da lavurants che daventava adina pli ferm. Purtada è questa direcziun surtut vegnida da cristians engaschads socialmain, per part er da gidieus.

Ch’il socialissem, il qual dueva remplazzar il radicalissem democratic dals mastergnants, lavurants ed intellectuals tudestgs, è er sa constituì sco socialissem religius, è d’attribuir per ina buna part al giarsun cusunz Wilhelm Weitling che steva a l’entschatta dals onns 1840 a la testa da quest moviment. Si’utopia socialistica orientada a la cuminanza dals bains ha Weitling fundà en sia scrittira ‹Die Menschheit wie sie ist und sein sollte› (1839/40), ma er anc en ses ‹Evangelium eines armen Sünders› (1843) en emprima lingia sin valurs religiusas e cristianas.

Surtut dapi l’experientscha da l’Emprima Guerra mundiala è sa madirada tranter gidieus la persvasiun ch’ina pasch duraivla confurm a la Tora ed a l’Evangeli sa laschia be realisar cun surmuntar il chapitalissem che sa basia sin l’egoissem, la concurrenza e l’explotaziun.

Hermann Samuel Reimarus, Karl Kautsky, R. Eisler, Samuel George Frederick Brandon ed auters èn sa referids en lur cumbat social e politic cunter l’urden existent a la persuna e l’agir da Jesus ed accentueschan sia vischinanza tar il moviment dals zelots.

Auters, sco per exempel il teolog Hans Küng, èn da l’avis ch’i sa tractia d’ina intenziun artifiziala e construida da vulair prender en possess la persuna da Jesus per intents socialrevoluziunars.

Tenor Friedrich Engels munta ‹socialissem› anc il 1847 in moviment da la burgaisia, ‹communissem› percunter in moviment da lavurants; perquai han Karl Marx ed Engels dà da quel temp la preferientscha al term communissem. Pir il 1887 èn schizunt ils sindicats englais sa declerads sco moviment socialistic.

Sur lung temp ha il marxissem gì entaifer il moviment socialistic ina sort ‹suveranitad d’interpretaziun›. Dal temp che l’emprima internaziunala è dada dapart (1876) fin la fin dal 20avel tschientaner èn las discussiuns entaifer e davart il socialissem surtut vegnidas manadas a basa da la terminologia da Marx ed Engels.

Marx ed Engels consideravan il socialissem tempriv sco ‹socialissem utopic› ed èn sa stentads da dar al moviment la basa teoretica decisiva cun sviluppar il socialissem scientific. Tenor lur teoria è l’epoca dal chapitalissem segnada da la confruntaziun tranter la classa dals chapitalists (che possedan meds da producziun sco possess privat) e la classa dals lavurants (proletariat). Ils lavurants èn sfurzads da vender als chapitalists lur forza da lavur. Ils chapitalists engaschan ils lavurants cunter pajament e profiteschan da lur lavur en quel senn ch’els pajan als lavurants adina be ina part dals daners che vegnan gudagnads tras lur lavur. Uschia s’enritgeschan ils chapitalists cun explotar ils lavurants. Ils interess divergents da las duas classas sa chattan tenor Engels e Marx en in conflict permanent, pia en in cumbat da las classas. Quel s’agraveschia pli e pli, uschia che la classa da lavurants organisada stoppia la finala conquistar la pussanza per liberar sasezza. Ina giada che quest pass è fatg, èsi l’incumbensa da la dictatura dal proletariat d’eliminar dals meds da producziun tuttas furmas da possess privat per stgaffir uschia la premissa per la societad senza classas (communissem). Tenor Friedrich Engels sa preschenta questa dictatura sco domini democratic da la maioritad sur las restanzas da la classa dals sfruttaders. Ensemen cun Marx pretenda el da statalisar tut ils meds da producziun, per exempel en il ‹Manifest da la partida communistica›:

«Il proletariat vegn a far diever da sia pussanza politica per strair or da maun a la burgaisia successivamain tut il chapital, da centralisar tut ils instruments da producziun en ils mauns dal stadi, vul dir dal proletariat organisà sco classa regenta, e d’amplifitgar uschè spert sco pussaivel las forzas da producziun.»
Co che la societad sa preschentia suenter il svilup dal socialissem al communissem, pia a la societad senza classas, n’han Marx ed Engels sapientivamain betg vulì concretisar. Quella vegnia a sa furmar, a basa da la teoria, per lung da svilups socials concrets. Dus enconuschents citats duain illustrar co ch’il svilup vers la fasa finala da la societad communistica dueva vesair ora:

«Suenter che la submissiun servila da l’individi sut la divisiun da la lavur è svanida e tras quai er la discrepanza tranter lavur spiertala e corporala; suenter che la lavur na furma betg be pli in med da surviver, mabain è daventada sezza il basegn da viver central; suenter ch’il svilup general dals individis ha er fatg crescher lur forzas da producziun e che tut las funtaunas da la ritgezza communabla sburflan pli ritgamain – pir en questa fasa superiura da la societad communistica po l’orizont da dretg burgais restrenschì vegnir surmuntà dal tuttafatg e po la societad scriver sin sia bandiera: ‹Mintgin tenor sias abilitads ed a mintgin tenor ses basegns!›»

«Uschespert ch’i na dat nagina classa sociala pli da supprimer ed uschespert ch’il domini da classas è ì a fin – e cun quel era il cumbat da surviver ch’era d’attribuir a la producziun anarchica da fin qua e cun il qual eran colliadas collisiuns ed excess – na datti nagut pli da reprimer che faschess necessari ina pussanza da repressiun, vul dir in stadi. L’emprim act, en il qual il stadi passa si per propi sco represchentant da l’entira societad – numnadamain il prender possess dals meds da producziun en num da la societad – è a medem temp ses davos act autonom sco stadi. L’intervenziun d’ina pussanza statala en fatgs da la societad daventa numnadamain nunnecessaria sin adina dapli champs e sa durmenta tuttenina da sez. Al lieu dal reger persunas passa l’administrar raubas e diriger process da producziun. Il stadi na vegn betg ‹abolì›, el mora da sez.»

Vladimir Iljitsch Lenin ha interpretà la fasa da la dictatura sco furma da la societad per sasez, la quala el ha numnà socialissem. Entaifer quella, uschia sia opiniun, vegnan ils proletaris a midar las relaziuns da producziun cun socialisar ils meds da producziun, uschia che las differenzas da classa sa schlian cun il temp da sez. Il stadi, che valeva per Marx sco instrument da supprimer ina classa sociala tras l’autra, daventia uschia obsolet e moria da sez, quai che mainia a la furmaziun finala da la societad umana, numnadamain al communissem.

En rom da l’uschenumnada dispita dal revisiunissem entaifer ils socialdemocrats tudestgs èn marxists che pledavan per ina revoluziun sa distanziads da tals che vulevan cuntanscher il socialissem sur refurmas cuntinuantas. Rosa Luxemburg ha tranter auter accentuà la necessitad d’ina revoluziun cun far valair: 
«Per ils socialdemocrats datti in connex inseparabel tranter la refurma sociala e la revoluziun sociala: il cumbat per la refurma sociala è bain il med, ma la finamira è la midada sociala.»

Ses adversari a l’intern da la partida, Eduard Bernstein, era percunter da l’avis ch’ils socialdemocrats vegnian da realisar la vieuta fundamentala da la societad cun persequitar in process da refurma cuntinuant. El ha mess en dumonda la necessitad da la revoluziun proletaria ed ha propagà da sa participar al sistem politic da l’Imperi. Questa differenziaziun è sa mantegnida dal temp da la Republica da Weimar ed er anc durant ils emprims ventg onns da la Republica federala tudestga.

Sco ‹socialissem real› (er: ‹realsocialissem› u ‹socialissem realexistent›) sa designavan quels stadis che vegnivan regids dapi il 1917 d’ina partida communistica, per ordinari tenor il sistem d’ina partida. Igl eran quai surtut l’Uniun sovietica ed a partir dal 1945 ils stadis dal bloc da l’ost ch’eran liads al sistem da quella: la Pologna, la Tschecoslovachia, l’Ungaria, la Bulgaria, la Rumenia, la Republica democratica tudestga; ma er la Mongolia tranter il 1924 ed il 1992. Ultra da quai existan fin oz sistems fitg divers che vegnan per part subsummads sut la noziun socialissem real: la Republica Populara da la China (dapi il 1949), il Vietnam reunì suenter la Guerra da Vietnam (dapi il 1975, resp. parzialmain gia pli baud), Laos (dapi il 1975), Cuba (dapi il 1959) e la Corea dal Nord (dapi il 1948).

Cun la Revoluziun d’october dal 1917 en Russia èn las ideas dal socialissem vegnidas messas enturn per l’emprima giada en la pratica en in stadi a gronda surfatscha. Il term dal socialissem real dueva explitgar, pertge che bleras prognosas da la teoria marxistica – sco la revoluziun mundiala u il svilup andetg da gronda bainstanza – n’èn betg sa verifitgadas en ils stadis socialistics; quests stadis duevan tuttina sa sviluppar vinavant vers il communissem, avevan però da sbatter cun problems da la politica reala.
Suenter la mort da Lenin ha Stalin fatg valair la teoria d’in «socialissem en in pajais», il qual saja bun da s’etablir e da sa mantegnair independentamain da la revoluziun mundiala. Trotzki percunter ha sviluppà sia teoria da la revoluziun permanenta; tras novas midadas a l’intern e revoluziuns en ulteriurs pajais vuleva el impedir che la revoluziun sociala sa marventia plaunsieu pervi da la birocrazia creschenta. Suenter che Stalin è sa fatg valair envers Trotzki, ha la partida communistica regenta er abandunà las finamiras oriundas dals bolschevics ch’avevan mess en vista ina democratisaziun da las structuras statalas apaina che las relaziuns da producziun sajan endrizzadas tenor ils princips socialistics. Sut il term ‹stalinissem› vegnan subsummadas las mesiras repressivas rigurusas che duevan suandar cun l’intent d’industrialisar il pajais, da collectivar l’agricultura, da realisar in’omogenisaziun etnica e da stenschentar tut las furmas d’opposiziun. Questa politica da Stalin e per part er da ses successurs sco er las cuntravenziuns permanentas cunter ils dretgs umans en ils stadis dal socialissem real han discredità quests sistems en tut il mund. Il fatg che tals stadis han facticamain realisà ina politica da pussanza naziunala, dictatoric-tecnocratica ed imperialistica ha periclità il svilup d’in socialissem independent da l’Uniun sovietica u da la China. Il socialissem real vegn ubain vesì sco la consequenza logica dal model socialistic da Marx ubain sco la perversiun da quel, uschia che blers critichers han snegà a quests stadis il dretg da sa numnar socialistics.

Dapi la vieuta e las revoluziuns paschaivlas dal 1989 è l’opiniun generala quella ch’il socialissem real, malgrà intgins sistems da quest gener anc existents, haja fatg istoricamain naufragi. Sco motivs principals vegnan enumerads ils suandants svilups:

Entaifer la democrazia sociala europeica è sa mess tras a partir da ca. il 1900 il refurmissem ch’è da l’avis ch’il socialissem sa laschia cuntanscher il meglier tras refurmas democraticas e betg tras ina revoluziun sociala. Tras quai èn vegnids bandunads, l’emprim en la politica pratica e silsuenter er en la teoria, programs fundamentals che spetgavan tenor il concept marxistic dal cumbat da classas ch’il socialissem resultia d’in pegiurament dals cuntrasts socials che giaja a finir en ina revoluziun.
En la Germania ha la discussiun davart ina via revoluziunara u refumistica dal socialissem cumenzà cun publicaziuns dad Eduard Bernstein, las qualas han mess ad ir il 1896 la debatta davart il revisiunissem. A l’entschatta ha la posiziun da Bernstein bain chattà nagina maioritad entaifer la SPD. Ma suenter la mort dal president da la partida August Bebel il 1913 è questa via sa messa tras pli e pli fitg sut ses successur Friedrich Ebert. Quai sco er il consentiment da la fracziun parlamentara da la SPD als emprests per finanziar l’Emprima Guerra mundiala – quai che dueva muntar la fin da l’Internaziunala socialistica – ha manifestà cuntraversas ideologicas a l’intern da la democrazia sociala; quellas duevan la finala manar a la spartiziun da la SPF en USPD e MSPD. Las differenzas èn anc creschidas il 1917 cun la Revoluziun d’october en Russia. La finala hai dà ina spartiziun tranter socialists e communists; quests ultims han fundà atgnas partidas communisticas. La ruptura tranter ils dus champs è surtut sa mussada en la relaziun envers l’uschenumnà socialissem real tenor il model sovietic. La partida communistica da la Germania (KPD) ch’è vegnida fundada l’entschatta 1919 ha fatg valair da preservar, sco successura da la Lia da Spartacus e defendend l’internaziunalissem proletar, las meglras tradiziuns socialdemocratas. Suenter ch’ils manaders da Spartacus e fundaturs da la KPD Rosa Luxemburg e Karl Liebknecht èn vegnids assassinads, è la separaziun dal moviment da lavurants tudestg en ina SPD orientada a refurmas ed en ina KPD marxistic-revoluziunara stada sigillada. L’USPD, ch’ha empruvà d’intermediar tranter quests dus pols, ha pers adina dapli aderents en omaduas direcziuns e n’ha giugà a partir dal 1922 nagina rolla decisiva pli entaifer la Republica da Weimar.

En la Russia è la democrazia sociala gia sa spartida il 1903 en ils menschevics (= ‹minoritars›) orientads a refurmas ed ils bolschevics (= ‹maioritars›) marxistic-revoluziunars. Suenter in’ulteriura emprova da collavurar, è la ruptura stada il 1912 definitiva. Als menschevics sut Kerenski duevi reussir cun la Revoluziun da favrer 1917 da derscher il zar e da furmar ina nova regenza; ma els han cuntinuà la guerra cunter la Germania cun l’intent da gudagnar ulteriurs territoris. Il manader teoretic dals bolschevics – e suenter ses return il 1917 er pratic – è stà Vladimir Lenin. Cun si’offerta d’ina pasch immediata ha el gudagnà la maioritad en il congress dals cussegls; quella ha el tratg a niz per metter ad ir ina nova revoluziun, la quala era drizzada questa giada cunter il parlament russ a Son Petersburg. Igl è suandada la Guerra burgaisa russa ch’ha durà tschintg onns ed en il decurs da la quala igl è reussì als bolschevics da surventscher las differentas ‹truppas alvas› ch’eran restadas fidaivlas al zar. Sinaquai han ils bolschevics fundà l’Uniun da las republicas socialistas sovieticas (URSS) ch’è vegnida regida a partir dal 1952 da la Partida communistica sco partida unitara statala. Pervi da quest svilup è la democrazia sociala russa stada privada quasi fin la fin da l’Uniun sovietica il 1990 da tutta relevanza politica.

Il conflict a l’intern dal socialissem en la «dumonda da sistem» è pia ida a fin en Germania a favur dals refurmists, en Russia percunter a favur dals leninists. En la Republica da Weimar, e surtut suenter il spustament a dretga da quella, è be anc creschida a partir dal 1923 la secessiun tranter ils socialdemocrats ed ils communists, quai ch’ha flaivlentà las perspectivas per il futur dal socialissem en tut il mund. Fin il program da Heidelberg dal 1925 ha la SPD bain anc tegnì ferm a la finamira da remplazzar l’urden economic chapitalistic tras in socialistic. En la politica da mintgadi è la partida però ida la via da refurmas, empruvond da realisar successivamain sias finamiras en il parlament cun agid da cumpromiss e coaliziuns, e quai er cun collavurar cun forzas adversarias entaifer la societad. Igl è bain reussì a la SPD da sa far valair sco ina da las partidas democraticas las pli grondas entaifer l’emprima republica tudestga, la quala ha er purtà la gronda part da las regenzas. Ma bainspert è ella vegnida en la defensiva politica envers partidas naziunalas e radicalas da dretga; il 1933, curt suenter la KPD, è ella vegnida scumandada dal nov reschim naziunalsocialistic ensemen cun tut las autras partidas auter che la NSDAP; ils manaders da partida èn vegnids persequitads e las structuras da la partida èn vegnidas destruidas.

Suenter la fin da la dictatura naziunalsocialistica ha la SPD pudì sa regenerar; per impedir ch’il faschissem possia puspè gudagnar influenza, ha ella recurrì a finamiras socialisticas che muntavan intervenziuns energias en la posiziun monopolistica dal chapitalissem. Ma pir suenter la vieuta a l’economia da martgà en rom dal program da Godesberg l’onn 1959 è ella sa declerada sco partida populara. Il term ‹socialissem› è ussa vegnì definì sco ‹socialissem democratic› – per sa distanziar explicitamain dal communissem sovietic e per s’exprimer a favur dal sistem pluralistic da las democrazias dal vest. Uschia èsi reussì a la partida da sa schliar pass per pass da sia rolla d’opposiziun; il 1969 ha la SPD tschentà en la persuna da Willy Brandt per l’emprima giada in chancelier federal da la Republica federala tudestga. En sia decleranza da la regenza ha el mess en vista «dapli democrazia», però nagin socialissem en il senn dals vegls programs da partida.

Entaifer la zona d’occupaziun sovietica è la SPD vegnida sfurzada da s’unir cun la KPD dominanta a la SED. Questa partida unitara è restada a la pussanza dal 1949 fin la vieuta dal 1989/1990 e s’orientava al sistem politic da l’Uniun sovietica. Là è il socialissem vegnì interpretà er vinavant en opposiziun cun il chapitalissem dal vest e sco fasa preliminara dal communissem. 

Dapi la fin dal socialissem real han regenzas socialdemocraticas instradà in’avertura creschenta vers in ‹nov center›. Per l’ala sanestra da la SPD e per critichers da la globalisaziun vegnan bandunads uschia valurs fundamentalas da la democrazia sociala e fatg in enclin davant il neoliberalissem, il qual vala sco furma spezialmain agressiva dal chapitalissem internaziunal.

La SPD resguarda sasezza però vinavant sco partida socialistica. Ella è commembra da l’Internaziunala socialistica e sa declera en il program da partida da Hamburg dal 2007 explicitamain a favur dal socialissem democratic, e quai en la tradiziun da l’«analisa da la societad marxistica».

Gia il filosof Johann Gottlieb Fichte è sa distanzià en sias scrittiras tardivas dal model da stadi liberal, remplazzond quel tras in socialistic, il qual el ha amplifitgà en il decurs da las guerras da liberaziun antinapoleonicas cun ideas naziunalas. El propagava uss in socialissem naziunal che dueva furmar ina via intermediara tranter la tenuta reservada dal stadi da guitader e l’intervenziunissem dal stadi d’assistenza sociala. Ses socialissem naziunal s’orientava ad ina furma economica prechapitalistica. L’urden economic dueva vegnir organisà sco economia da planisaziun statala a basa d’ina organisaziun corporativa.

La relaziun tranter socialissem e naziunalsocialissem vegn discutada entaifer la scienza a moda cuntraversa; quai è surtut d’attribuir al fatg ch’il term ‹socialissem› vegn duvrà a moda fitg differenta. Uschia vegn la ferma tendenza antiliberala dal naziunalsocialissem designada per part sco ‹socialistica›. Medemamain sa tractavi tar ina part centrala da la propaganda dal naziunalsocialissem d’empermischuns da politica d’economia e sociala. Il naziunalsocialissem pretendeva d’esser – en cuntrast tar las empermischuns inaccumplidas dal socialissem ed en vista a la miseria da la crisa economica mundiala – in «socialissem d’acziun». Dal marxissem è il naziunalsocialissem sa distanzià decididamain ed ha laschà persequitar ed assassinar marxists e communists.

Il scienzià da dretg Johann Braun scriva: «Er il naziunalsocialissem sa basa sin in’utopia socialistica. Bain n’ha quel betg en mira in socialissem per tuts, pia internaziunal, mabain be in naziunal; ma la logica d’in pensar giuridic utopic prevala er qua.»

Il politicher da la SPD Rudolf Breitscheid ha manegià a chaschun dal di da partida dal 1931 a Lipsia che «schizunt il naziunalsocialissem saja sfurzà da dar a sasez ina cumparsa socialistica». Quai cumprovia «che a la fin da las fins marscha tuttina l’idea dal socialissem». Las gruppaziuns socialisticas entaifer la NSDAP, sco per exempel l’ala socialrevoluziunara enturn Otto Strasser, han però bandunà la partida avant la praisa da pussanza. Per auters resulta ina part essenziala da ses effect ideologic dal fatg ch’il naziunalsocialissem haja unì elements tant dal naziunalissem sco er dal socialissem.

Hitler sez, uschia l’istoricher Henry A. Turner, saja bain adina s’exprimì a favur dal possess privat e dal princip da concurrenza liberal. El n’haja però betg fatg quai or da ponderaziuns liberalas, mabain sin fundament da premissas socialdarwinisticas. En il senn d’in primat da la politica haja el postulà che l’economia stoppia adina star sut la cumplaina controlla da la politica. Ina teoria economica consistenta n’haja il naziunalsocialissem mai sviluppà. Er Joachim Fest conceda che Hitler n’haja bain mai statalisà meds da producziun, ma «betg auter che tut las tendenzas entaifer il socialissem ha er el promovì l’unifurmaziun sociala».

Da l’opposiziun extraparlamentara dals onns 1960 èn resortidas dapi ils onns 1970 d’ina vart intginas gruppas communisticas, da l’autra vart gruppas ‹nundogmaticas› ed ‹antiautoritaras›, las qualas vegnan subsummadas sut il term ‹Nova sanestra›. Manaders da students sco Rudi Dutschke han represchentà in socialissem democratic, il qual els han cunfinà tant envers la democrazia sociala sco er envers il socialissem real. Questas gruppaziuns èn per ordinari stadas activas ordaifer las partidas, en l’ambient dals novs moviments socials, e na vegnivan strusch purtadas dals lavurants u dals sindicats; ellas han però cuntanschì influenza parlamentara cun la fundaziun ed il success creschent da la nova partida "Die Grünen". Culturalmain ha il moviment da students dals onns 1960 manà ad ina liberalisaziun da la societad ed ad ina tenuta pli differenziada envers l’ideal dal socialissem che vegniva associà fin qua quasi be cun ils aspects dictatoricas dals sistems da l’ost.

Ord vista communistica è il socialissem democratic vegnì disfamà tranter il 1928 ed il 1934 en connex cun la SPD sco faschissem social. Er dal temp da la Republica democratica tudestga è quest term per ordinari vegnì duvrà da la SED sco sinonim per la democrazia sociala (en la furma svalitanta ‹democratissem social›). Suenter la vieuta ha la SED però declerà precis quest term sco nova idea directiva; il 1990 ha ella midà il num en "Partei des Demokratischen Sozialismus" (PDS) ed ha adattà il program; il 2005 è ella sa renumnada "Die Linkspartei" ed a partir dal 2007, suenter esser s’unida cun la WASG dal vest, sa numna la nova partida "Die Linke".

En auters stadis da l’Europa dal Vest avevan partidas communisticas gia instradà a partir dals onns 1960 in curs antisovietic ch’è vegnì enconuschent sut il term ‹eurocommunissem›. Da quest moviment han per exempel fatg part la partida communistica da l’Italia (che sa numna dapi il 1990 "Partito Democratico della Sinistra" – PDS) u la partida communistica franzosa (PCF). Questas anteriuras partidas communisticas sa stentan d’ina vart da schlargiar il stadi social e dumestitgar il chapitalissem tras intervenziuns legalas, da l’autra vart vulan ellas cumplementar il parlamentarissem tras plebiscits ed ulteriurs elements da la democrazia directa.

Ina debatta scientifica davart il socialissem sco furma da la societad alternativa, sco ch’ella vegniva manada a las universitads ils onns 1960 en rom dal moviment da students, n’ha strusch pli lieu oz. Be singuls sociologs sco Wolfgang Fritz Haug pretendan en vista al chapitalissem da hightec e da las modas da viver ch’èn colliadas cun quel d’emprender or da las experientschas istoricas e d’actualisar il project socialistic. 

En sia scrittira ‹Die Idee des Sozialismus› ha il filosof social Axel Honneth empruvà d’elavurar l’idea oriunda dal socialissem, da liberar quella da ses context da la revoluziun industriala e da la reformular uschia ch’ella è applitgabla er en noss temp. Per el furma la ‹libertad sociala› l’element central dal socialissem. En il mund dad oz muntia quai ina pratica politica experimentala sin via vers ina societad solidarica, la quala na saja betg be d’avisar sin il champ economic, mabain er en la sfera politica ed en las relaziuns persunalas (surtut tranter las schlattainas).

In’ulteriura reinterpretaziun preschenta il sociolog Heinz Dieterich cun ses concept dal socialissem en il 21avel tschientaner. El collia la teoria da valurs marxistica cun elements da la democrazia da basa; da quai resulta l’idea d’ina economia d’equivalenza che vegn dirigida directamain da las persunas che stgaffeschan la (pli-)valur e quai a basa democratica e senza sa suttametter al dictat da l’economia da martgà. Emprovas d’applitgar questa nova teoria en la pratica han lieu actualmain a Venezuela (‹Bolivarissem›) ed en la Bolivia.

Dapi l’entschatta da la discussiun reproscha l’economia politica als socialists da disponer da nagina alternativa economica che saja abla da sa cumprovar en la pratica resp. ch’ils experiments che sajan vegnids fatgs fin qua hajan tuts fatg naufragi. Entaifer la proxima generaziun d’economs ha Eugen von Böhm-Bawerk danovamain confruntà il marxissem en si’ovra ‹Kapital und Kapitalzins› (1884–1902) cun il problem dal quint economic; silsuenter ha Ludwig von Mises anc extendì ils arguments economics che pledian a disfavur dal socialissem. Tenor quests economs neghescha il socialissem l’entir process dal martgà; tras quai mancan ils pretschs da martgà, ils quals furman signals per stgarsezzas. Sche quels mancan, na datti nagina pussaivladad da giuditgar a moda raziunala davart investiziuns alternativas, sco che Mises è abel da deducir or da sia teoria d’acziun. Bain succeda il medem er en l’economia da martgà liber, numnadamain en quel mument ch’il stadi intervegna en il martgà cun diriger ils pretschs – er en quest cas vegn la direcziun da la producziun influenzada. A las regenzas resti alura be da returnar a l’economia libra u d’empruvar da curreger il dischequiliber tras ulteriuras furmas d’intervenziun, las qualas disturban da lur vart la structura da concurrenza dals pretschs da martgà. En quest senn è l’economia da mintga stadi intervenziunistic inevitablamain instabila – ma en ils stadis da l’economia da martgà succeda quai a moda bler pli moderada ch’en ils stadis da l’economia planifitgada.

Milton Friedman accentuescha che economias socialisticas produceschian en general products da pli nauscha qualitad per pretschs pli auts.

Nietzsche, ch’ha vivì dal temp da Marx ed Engels, ha descrit il 1878 il socialissem sco il frar giuven dal despotissem che parevi prest surmuntà. Il socialissem dumondia suenter ina pussanza statala fitg vasta e ferma ed haja la tendenza da supprimer l’individi. Vers anora crititgeschia il socialissem bain la ferma pussanza statala existenta e pretendia da sasez da producir uschè pauc stadi sco pussaivel. Ma facticamain sa laschia il stadi da pussanza cesaric ch’il socialissem haja en mira be realisar cun suttametter tut ils burgais e cun agid d’in terrorissem rigurus. En quest senn fetschia il socialissem maldiever dal term da la giustia e prepari en vardad in reschim da terrur.

Er tenor l’opiniun dal scolar da Mises Friedrich August von Hayek ha la socialisaziun dals meds da producziun inevitablamain per consequenza ch’ils dretgs individuals e la constituziunalitad pegiureschan. Per pudair preservar dapertut e da tut temp il stadi da dretg stuess l’apparat da planisaziun acceptar che sias cumpetenzas d’intervenziun sajan limitadas; quai n’è però betg cumpatibel cun il sistem, damai che las autoritads na fissan en quest cas betg ablas d’exequir lur incumbensas.

L’econom Jürgen Pätzold ha formulà questa problematica suandantamain: «Areguard la politica sociala pretenda la planisaziun centrala il collectivissem ed areguard la politica statala il totalitarissem en furma dal sistem d’ina partida. In’economia da martgà che funcziuna è dependenta d’in ambient da libertads politicas ed economicas. Cun in’economia a basa d’ina administraziun centrala na fiss in tal sistem da libertads percunter betg cumpatibla. En l’economia da planisaziun furma la libertad d’agir e da sa mover dals individis in factur da disturbi latent, il qual il stadi emprova da chatschar enavos.»





</doc>
<doc id="12299" url="https://rm.wikipedia.org/wiki?curid=12299" title="Romantica">
Romantica

La romantica è in’epoca istoric-culturala ch’ha durà da la fin dal 18avel tschientaner fin viaden en il 19avel tschientaner e ch’è s’exprimida surtut sin ils champs da l’art figurativ, da la litteratura e da la musica. Entaifer la litteratura da la romantica (ca. 1795–1848) differenziesch ins – surtut en Germania – tranter la romantica tempriva u romantica pli veglia (fin il 1804), la romantica pli giuvna (fin il 1815) e la romantica tardiva (fin il 1848). En la pictura ha la romantica tardiva durà fin la fin dal 19avel tschientaner, en la musica fin l’entschatta dal 20avel tschientaner (Gustav Mahler, Richard Strauss). Quest artitgel da survista sa deditgescha surtut als tratgs generals da l’epoca ed approfundescha aspects da la litteratura cun dar in sguard spezial a la romantica tudestga. 

Etimologicamain deriva il term da "lingua romana" e sa referiva a texts ch’eran scrits en la lingua dal pievel dals pajais romans. Quels stevan en cuntrast cun ils texts scrits en la "lingua latina" ch’eran usitads uschiglio. Da "lingua romana" è sa sviluppà en il franzos il term ‹roman› (sco gener litterar). ‹Romantic› signifitgava pia a l’entschatta ‹sco en in roman›. En quest senn è la noziun er vegnida duvrada a l’entschatta da Friedrich Schlegel, il qual ha marcà il diever modern dal pled.

‹Romantica› signifitgava en il senn da Friedrich Schlegel da volver il dies a l’antica ed als models classics. Quai vul dir ch’ils auturs che vegnan subsummads sut la noziun ‹romantica› emprovan da scuvrir e d’avrir a sasezs lur temas or da l’atgna cultura ed istorgia e betg sa referind a las furmas classicas. Or da la perspectiva istorica explitgescha quai er la predilecziun d’ina moda da scriver fragmentara dal temp da la romantica. Da s’orientar pli ferm vers l’atgna cultura ha a medem temp muntà da sa deditgar pli intensivamain al mund da las ditgas e raquints mitics dal temp medieval.

Per l’istorgia da la poetica e da l’estetica è d’impurtanza la nova chapientscha da la productivitad da l’artist, la quala surtut Novalis e Friedrich Schlegel han sviluppà. Novalis ha transferì l’idea da la productivitad dal spiert da la filosofia da Kant e da Fichte sin il champ da l’estetica e scriva: «Nus savain be insatge che nus essan buns d’exprimer, vul dir da far. Pli finì e multifar che nus essan buns da producir insatge, e meglier che nus savain quai...» En quest senn definescha Novalis er curt e bun il term ‹art›: «Art – l’abilitad da producir insatge a moda decidida e libra (...).» Quai munta la naschientscha d’ina nova estetica dal producir che remplazza quella da l’imitar. «Tenor Novalis èsi ‹be il spiert› che ‹poetisescha› ils objects. L’artist sez, betg la natira producescha quai che vegn resentì sco bel.» 

Ils represchentants da la classica che s’orientava a l’antica èn per part sa sentids attatgads massivamain en las periodicas dals romantichers. Da lur vart han els giuditgà il romantic sco fantastic u er sco malsaun – quest ultim però en emprima lingia cun reguard a la romantica franzosa. En general ston ils terms ‹classica› e ‹romantica› er vegnids chapids sco attribuziuns posteriuras: Ils represchentants da la classica n’han betg resguardà sasezs sco ‹classichers›, sa sentivan però obligads ad ideals respectivamain idealisaziuns classicas. Medemamain han ils romantichers vis en la ‹poesia romantica› ina finamira che na vegnia betg exnum realisada d’els sezs.

En il diever linguistic general designeschan ils terms ‹romantica› e ‹romantic› oz per ordinari in stadi sentimental, magari er collià cun brama. Tipicas èn cumbinaziuns da pleds sco ‹muments romantics› u ‹ina cuntrada romantica›. Per ‹in’affera romantica› è er vegnì en diever il term ‹romanza› che designava oriundamain il gener litterar romanza. Er en quest pled sa manifestescha la transfurmaziun da l’idea romantica da l’epoca istorica en il mund dad oz.

L’industrialisaziun ha manà a grondas midadas socialas, il nov mund da maschinas ad urbarisaziun e fugia da la champagna – il mund da pli baud, cun il qual vegniva colliada ina tscherta privadientscha (sugerida), sa chattava ord vista dals romantichers en plaina dissoluziun. Suenter las Decisiuns da Karlsbad (1819) e pervi da lur orientaziun plitost individualistica èn ils romantichers mitschads en lur mund dal Biedermeier, segnà da melanconia e d’in ambient fantastic, irreal e simpel; a moda escapistica è ina gronda part dad els sa retratga da la vita sociala u è sa deditgada ad in’idilla da citad pitschna.

La romantica sa lascha deducir da duas direcziun litteraras ch’eran popularas da quel temp:
L’emprim sto vegnir rendì attent a sias ragischs englaisas. In impurtant pass ha furmà qua la scuverta da la cuntrada pittoresca, sco che l’ha accentuà Joseph Addison en ses famus essai ‹Imagination› ch’è cumparì en la revista ‹Spectator›. Da las premissas da la romantica ha fatg part la poesia da notg e da fossas dals Englais a partir dal 1740 ed er il "gothic revival". Questa rescuverta da la gotica e dal temp medieval è l’emprim sa manifestada en l’orticultura, pli tard er en la litteratura. Ina figura centrala furma en quest connex Horace Walpole. Il 1747 ha el cumenzà a transfurmar sia residenza da champagna a la Temsa en ina claustra-chastè neogotica ed ha scrit il 1764 il roman da snuizis ‹The Castle of Otranto›. Tant en l’Engalterra sco er en Germania eran ils romans da snuizis ordvart en moda durant la segunda mesadad dal 18avel tschientaner. Quels s’orientavan al temp passà e stimulavan la fantasia; lur motivs centrals eran savens spierts, chavaliers e chastels striunads e mez scrudads.

Da l’autra vart sto vegnir resguardà il moviment litterar dal Sturm und Drang, il qual è vegnì purtà vers la fin dal 18avel tschientaner da blers litterats dal territori da lingua tudestga. Entant che romans da snuizi vegnan plitost attribuids a la litteratura triviala, eran las ovras dal Sturm und Drang – represchentadas tranter auter tras il roman da brevs ‹Die Leiden des jungen Werther› da Johann Wolfgang Goethe e dal drama ‹Die Räuber› da Friedrich Schiller – situadas sin in pli aut nivel litterar. Impurtantas persunalitads da la romantica tudestga tempriva, che vegn surtut situada a Jena, han furmà Schlegel, Novalis e Ludwig Tieck.

In impuls decisiv è sortì dal cudesch da Friedrich Schleiermacher ‹Über die Religion. Reden an die Gebildeten unter ihren Verächtern› ch’ha dà als romantichers novs impuls religius. Friedrich Schlegel ha scrit il 1798: «Il giavisch revoluziunar da realisar il reginavel da Dieu (...) stat al cumenzament da l’istorgia moderna.» Questa frasa iniziescha ina nova estetica d’orientaziun religiusa ch’ha influenzà dapi la romantica betg mo la litteratura, mabain er la pictura – per exempel en furma da l’art dals Nazarens – e l’estetica musicala en il stil da Richard Wagner. 

Ils temas fundamentals da la romantica èn il sentiment, la passiun, l’individualitad e l’atgna experientscha sco er l’olma, surtut quella turmentada. La romantica è sa furmada sco reacziun sin il monopol da la filosofia da l’illuminissem orientada vers la raschun e sin la severitad dal classicissem inspirà da l’antica. En il center stattan sentiments sco brama e misteri. Sco cuntraposiziun al raziunalissem ed optimissem da l’illuminissem orientà vers l’avegnir vegn recurrì a l’individual e numinus. Quests segns distinctivs èn caracteristics per l’art romantic e per la tenuta envers la vita correspundenta. 

La fin dal 18avel tschientaner, suenter in’èra relativamain paschaivla ch’aveva schlià blers conflicts cun meds diplomatics, han las consequenzas da la Revoluziun franzosa surtratg l’Europa cun guerras. Uss eran dumandads eroxs – sco Napoleun en Frantscha, admiral Nelson en l’Engalterra, general Kutusow en Russia u il feldmarschal general Blüchen en la Prussia –, e giavischs romantics han incità la fantasia. Sco ulteriur factur è da numnar la furmaziun generala dals burgais ch’era s’augmentada e che preparava la via per l’art e la litteratura. Il svilup economic dal temp avant e suenter ils embrugls da guerra ha manà a dapli bainstanza e pussibilità als burgais da cumprar cudeschs, instruments da musica e da frequentar il teater e la sala da concert.

Sco reacziun sin quest svilup e sin quest’emancipaziun è l’aristocrazia sa serrada envers las novas furmas e tendenzas socialas. I dat en egl ch’ins na chatta en il 19avel tschientaner strusch pli aristocrats tranter ils scripturs e filosofs, entant che quels avevan dominà questa domena en il 18avel tschientaner.

Il subconscient da la psica umana vegn vivì e represchentà. A quel vegn fatg allusiun tar ils lecturs, auditurs e contempladers cun agid da divers meds stilistics. I sa sviluppan ovras che collian differentas spartas d’art, sco per exempel la sonorisaziun da poesias da Heinrich Heine tras Robert Schumann u la colliaziun da litteratura e musica tar Gustav Mahler e Richard Wagner.

Ni la furma ni il cuntegn èn determinads. I vegnan maschadads chanzuns, raquints, paraulas e poesias e colliads poesia, scienza e filosofia.

Sco teoreticher e criticher litterar ha Friedrich Schlegel furmà entaifer la romantica il term da la ‹poesia universala progressiva› (Fragment d’Athenaeum nr. 116). En la litteratura na duevan betg pli valair – sco dal temp da la classica – tscherts schemas determinads per la creaziun d’ina ovra litterara; il cuntrari vegniva l’artist resguardà sco scheni liber ed independent. La poetica tenor reglas e la pretensiun aristotelica ch’il spazi, il temp e l’acziun hajan da furmar in’unitad daventan adina main impurtantas; il roman è daventà la plazza da gieu individuala da l’autur. Tenor Schlegel era la finamira da represchentar a moda colliada la filosofia, la prosa, la poesia, la schenialitad e la critica. Or da questas novas constellaziuns è resultà in caracter fragmentar cun unitads d’acziun nunfinidas. Schlegel vuleva accentuar uschia il process da creaziun da l’ovra ed era da l’avis ch’il stadi nunfinì d’in text suondia l’arbitrariadad e libertad da l’autur.

L’autur stat sur si’ovra. Atmosferas, maletgs u istorgias ch’el ha manà natiers, po el destruir d’in mument a l’auter u als transfurmar a moda surumana.

In cas spezial da l’ironia romantica èn autoreferenzas a l’ovra. In exempel è il toc da teater en il qual l’erox sa chatta en ina situaziun desperada, ma è segir da surviver cun l’argumentaziun «Ins na mora betg entamez il tschintgavel act».

L’object da la brama romantica è l’absolut, en il senn d’in stadi en il qual l’alienaziun è schliada. Rousseau aveva descrit quel pli baud sco ‹stadi natiral› ("état naturel"), il qual correspunda ad ina chapientscha dal mund e relaziun envers il mund nunreflectada, ‹naiva›. Per l’uman modern è quest stadi però daventà nuncuntanschibel ed er l’art che sa basa sin reflexiun n’è betg bun d’al represchentar a moda adequata. Mintg’emprova d’al vulair tschiffar sto far naufragi. L’ovra d’art romantica, che duaja cuntegnair si’atgna critica, è be buna da satisfar a quest’enconuschientscha cun far ir en nagut sasezza a moda ironica e far resortir l’engion da l’atgna apparientscha. Cun auters pleds: ses object da represchentaziun central è ina brama, da la quala la finamira n’è betg enconuschenta e la quala na sa lascha nunpussaivel tschiffar. Cun quest paradoxon sto l’art pudair viver sch’el vul ademplir si’incumbensa.

Durant la romantica vegnan edidas per l’emprima giada collecziuns d’uschenumnada poesia populara. Enconuschents exempels da l’intschess tudestg furman las paraulas da Grimm u la rimnada da chanzuns ‹Des Knaben Wunderhorn›. Ma gia curt suenter che quellas èn cumparidas, è vegnida crititgada l’elavuraziun litterara, pia quasi il tractament posteriur dal material popular tras ils editurs. Quels avevan laschà lunsch davos els lur rolla sco cronists, uschia che las collecziuns da texts sa chattan pli datiers da las paraulas d’autur e da la lirica da lur contemporans che quai ch’igl era atgnamain intendì.

Il temp medieval valeva sco ideal ed è vegnì glorifitgà. L’art e l’architectura da quest’epoca vegnan stimads, tgirads e rimnads; las mendas ed ils abus percunter tschessentads. Igl èn schizunt vegnidas fundadas lias da chavaliers tenor l’exempel medieval.

La romantica enconuscha divers motivs e simbols caracteristics.

Sco simbol central da la romantica vala la Flur blaua ("Blaue Blume"). En ses roman fragmentar ‹Heinrich von Ofterdingen› dovra Novalis quella sco simbol per la brama, per aspirar l’infinit sco er per la sinergia, vul dir l’uniun da las percepziuns sensitivas e dals nivels d’enconuschientscha spiertala. Ricarda Huch ha scrit pli tard: «La flur blaua è quai che mintgin tschertga senza esser conscient da quai – saja quai Dieu, la perpetnadad u l’amur.»

Il motiv da la brama u dal desideri vegn exprimì tant en la poesia sco er en la musica (p.ex. tar Frédéric Chopin e Robert Schumann) ed en la pictura (p.ex. tar Caspar David Friedrich). Collià cun quel è er il motiv dal viandar u viagiar e la brama da terras estras (p.ex. tar Charles Dickens) e da l’oziusitad (p.ex. en las ovras ‹Aus dem Leben eines Taugenichts› ed ‹Ahnung und Gegenwart› da Joseph von Eichendorff).

Er il motiv da la notg era fitg derasà en la romantica, represchentava el gea fitg bain l’uniun da las impressiuns sensualas che vegniva propagada dals romantichers (cf. p.ex. l’enconuschenta poesia ‹Mondnacht› dad Eichendorff u la poesia ‹Ritt im Mondschein› dad Achim von Arnim, nua ch’il motiv da la notg sa collia cun quel da l’amur).

En il context dals motivs numnads tutga er l’affecziun envers la natira (bain chapì en furma idealisada). Ins cumpareglia per exempel la poesia ‹Nacht und Winter› dad Adelbert von Chamisso, en la quala il jau vesa reflectads ses sentiments en la natira.

Il motiv dal spievel tutga a medem temp tar in ulteriur circul da motivs da l’epoca, numnadamain quel dal somber e numinus. A quest champ è surtut sa deditgà E.T.A. Hoffmann. Ma er las collecziuns da paraulas popularas e ditgas dals frars Grimm èn da situar en quest context (cf. p.ex. Alvetta). E.T.A. Hoffmann ha ultra da quai fatg diever dal motiv dal dubel ch’è medemamain popular da quel temp (cf. ‹Elixiere des Teufels›, 1815).

Lieus d’acziun èn en la romantica savens santeris, ruinas (romantica da snuizis resp. romantica naira) u veglias turs, guauds stgirs, palids, l’intern d’ina muntogna u taunas sco er autras cuntradas natiralas. Quai che vegn represchentà ha savens in caracter magic, surnatiral u fabulus. Tenor il tractat ‹Das Unheimliche› da Sigmund Freud (1919) è tut quai che para somber e sul collià cun ina malsegirezza da giuditgar. Tut tenor sa lascha quest targlinar applitgar sin las figuras en l’ovra poetica u sin il cumportament receptiv dal lectur u auditur en vista als elements en la represchentaziun che fan tema. En il ciclus d’operas ‹Der Ring des Nibelungen› da Richard Wagner chattan quests aspects in’expressiun musicala spezialmain ferma.

Tipic per ils romantichers era atgnamain da volver il dies als eveniments contemporans, quai che s’exprimiva cun fugir dal mund, sa retrair en il privat e s’orientar vers il passà.

Da l’autra vart èn ils romantichers vegnids influenzads da las tendenzas naziunalisticas ch’èn sa svegliadas a medem temp. Quai ch’ha collià ils dus moviments è stada la veneraziun ed idealisaziun dal temp medieval tudestg e – surtut en la romantica naziunala – la tschertga suenter in’identitad da la cuminanza sociala che vegniva chapida sco naziun.

Entaifer la romantica tudestga ha Heinrich Heine in pau ina posiziun speziala. Quai che s’exprimiva tar auters be a moda vaga è s’accentuà tar el ad ina critica sociala explicita areguard las relaziuns en il territori tudestg, e quai surtut en ‹Deutschland. Ein Wintermärchen›.

La classica







La romantica







La romantica è sa sviluppada ad in moviment spiertal ch’ha tschiffà tut ils pajais da l’Europa e l’America dal Nord. Ella ha influenzà la filosofia, la poesia ed ils arts, la religiun, la scienza la politica e la societad.


















































Italia



Spagna




Ungaria



Pologna



Tschechia


Ucraina


Finlanda


Svezia


Serbia


La romantica tudestga, da la quala l’origin vegn surtut localisà a Jena, ha influenzà a partir da ca. 1800 la litteratura e pli tard er la pictura ed estetica musicala en Germania; per part vegn la romantica tudestga er considerada sco origin d’in moviment ch’è sa derasà en tut l’Europa.

Friedrich Schlegel, Ludwig Tieck e Novalis appartegnan a las persunalitads centralas da la romantica tempriva. La fin dal 1797 aveva il term ‹romantica› gia cuntanschì per Schlegel ordvart bleras fassettas. En ina brev a ses frar August Wilhelm scriva el: «Mi’explicaziun dal pled ‹romantic› na ta poss jau betg trametter be uschia – ella cumpiglia numnadamain 125 artgas.» Il 1798, en il famus Fragment d’Athenaeum, chatta el alura la definiziun da la romantica sco «poesia universala progressiva» sco descrit survart. Questa nova estetica è er stada colliada cun ina nova autonomia dals arts, sco che l’ha pretendì Friedrich Schlegel e sco ch’ella è er vegnida formulada en la teoria da musica da von Wackenroder e Tieck.

La fin da l’onn 1797 è Tieck sa scuntrà l’emprima giada cun Schlegel. Ils onns 1799–1800 è el sa trategnì a Jena, nua ch’el ha gì contact cun ils dus frars Schlegel, Novalis, Clemens Brentano, Johann Gottlieb Fichte e Friedrich Wilhelm Joseph Schelling. Per las teorias da Schlegel dueva Tieck furnir ils exempels litterars (e viceversa).

Ils poets da la classica da Weimar e dal Sturm und Drang sco er da l’illuminissem en general avevan dà a sasez l’incumbensa d’educar il pievel tras la litteratura. Ils poets da la romantica percunter han empruvà da guarir il stgarp che gieva tras il mund ed uschia tras mintga individi. Els resguardavan sasezs sco sacerdots-poets che faschevan diever da l’art per quest process da guariziun. Quai s’exprima per exempel en l’enconuschent citad dad Eichendorff: «Die Welt hebt an zu singen / Triffst Du nur das Zauberwort».

Ils romantichers èn sa stentads da tschertgar il mund pers en ovras da ‹l’uffanza da l’umanitad›, pia en paraulas e ditgas, en chanzuns popularas ed en il misticissem dal temp medieval; l’urden social da quel, basà sin ils stans e la fai han els idealisà per lur intents. Cun il medem intent han els er tschertgà impuls en pajais exotics. I suonda ina survista tabellara da las trais fasas da la romantica tudestga:

La romantica tempriva, per part er numnada ‹romantica pli veglia›, ha durà dal 1795/98 fin il 1804. 


Fichte è sa fundà directamain sin Immanuel Kant ed è sa deditgà ad ina teoria da l’enconuschientscha, en la quala il jau stat en il center. Quest jau, vul dir la persunalitad umana creativa, stgaffescha a sasez cun agid da la fantasia creativa il betg jau, vul dir il mund exteriur, dal qual el s’occupa tenor ils princips da la morala. Quest betg jau n’è pia betg insatge ester, mabain ina creaziun dal jau!

Schelling suonda a moda critica las expectoraziuns da Fichte areguard la teoria da la scienza. La natira ed il spiert furman in’unitad; ellas èn la revelaziun dal medem princip, da l’‹olma dal mund›. Tut quai che sa chatta en il mund è animà. L’art è la cumposiziun la pli elevada da tut il terrester.

Savair e crair, scienza ed art, filosofia e religiun furman per ils romantichers in’unitad (cf. il term da la poesia universala). Tenor Schleiermacher sa lascha la religiun definir sco l’uniun tranter il singul e l’infinit.

August Wilhelm Schlegel ha tegnì prelecziuns e fatg translaziuns. Ensemen cun sia dunna Caroline (pli tard: Schelling) e Ludwig Tieck ha el tranter auter translatà Shakespeare en tudestg.

Tenor Friedrich Schlegel creescha il poet cun agid da la fantasia ovras artisticas (in’abilitad innata che mintga uman posseda s’eleva al ‹scheni›). En medema moda sco ch’il jau stgaffescha in betg jau munta la lavur dal poet da transfurmar il spiert en maletgs poetics: l’emprim act da la fantasia poetica è da crear objects e cuntegns; il segund act è quel da schliar quels en allegorias e maletgs. En quest senn interpretescha il poet da nov il mund. E quai ch’el ha sez creà, po el puspè destruir da tut temp (destrucziun d’ina illusiun ch’è vegnida creada ordavant = l’ironia romantica).



Romantica da Heidelberg è il num per ina gruppaziun d’auturs da la romantica ch’èn intgins onns pli giuvens ch’ils represchentants da la romantica da Jena (datas da naschientscha enturn il 1780; auturs da la romantica da Jena enturn il 1770). Ils represchentants principals furman Achim von Arnim e Clemens Brentano. La romantica da Heidelberg sa basa sin il concept teoretic da la romantica da Jena e sa referescha a moda critica a las ovras litteraras da quella. In num alternativ furma ‹romantica pli giuvna›; strusch pli duvrà vegn percunter il term "Hochromantik" (‹romantica classica›) ch’è vegnì introducì pir en il 20avel tschientaner (e dal qual igl è per part vegnì fatg maldiever tras il naziunalsocialissem).

Il term ‹Romantica da Heidelberg› deriva dal fatg che plirs auturs che sa laschan attribuir a la romantica èn sa trategnids tranter il 1804 ed il 1809 en la citad universitara da Heidelberg. Achim von Arnim e Clemens Brentano han lavurà là vi da lur ediziun da ‹Des Knaben Wunderhorn› ed han edì la ‹Zeitung für Einsiedler›. A medem temp ha instruì là in temp Joseph Görres, il qual ha scrit durant ses segiurn il tractat ‹Die deutschen Volksbücher› e concepì sia ‹Mythengeschichte der asiatischen Welt›. Sco filolog classic instruiva Friedrich Creuzer, il qual ha publitgà ils medems onns sia lavur davart la mitologia greca. Sco students sa trategnevan ils frars Joseph e Wilhelm von Eichendorff a Heidelberg; quels èn s’associads cun Otto von Loeben, ma n’han tgirà nagin contact cun Arnim e Brentano. Er il liricher da Tübingen Friedrich Hölderlin ha passentà da quel temp blers onns productivs a Heidelberg.

Ultra da quai vegnan attribuids a la romantica da Heidelberg intgins auturs che na sa trategnevan betg directamain en la citad, ma che stevan en stretg contact cun ils scripturs che vivevan là, uschia per exempel ils frars Grimm, Karoline von Günderrode e Bettina von Arnim. Sco collectiv vegn er duvrada per tut las persunas numnadas la noziun ‹Circul da Heidelberg›.

In interess tut spezial han sveglià las numerusas cuntraversas publicisticas cun auturs da generaziuns pli veglias (surtut cun Johann Heinrich Voss) ch’han defendì envers ils auturs romantics la norma dal classicissem.

Sco quai che mussan la rimnada da chanzuns ‹Des Knaben Wunderhorn› ed autras publicaziuns, è ina da las finamiras principalas da la romantica pli giuvna stada quella da rescuvrir la litteratura tudestga pli veglia cun publitgar quella en furma surlavurada. En intginas da lur atgnas ovras han els er sezs empruvà d’imitar la simplicitad dal tun popular. En vardad stattan però schizunt quellas ovras poeticas che paran a l’emprim’egliada las pli popularas en la tradiziun da la poetica da la romantica tempriva e sa mussan tar in’analisa pli profunda sco creaziuns autamain artifizialas. Ils concepts poetologics han sviluppà Arnim e Jacob Grimm en in discurs en furma da brevs che tracta la relaziun tranter la poesia da la natira e la poesia artistica.

La perscrutaziun pli veglia era da l’avis che las stentas a favur da las veglias tradiziuns entaifer la litteratura tudestga hajan fatg sviluppar ina schientscha naziunala spezialmain exprimida. Sco quai che perscrutaziuns pli novas mussan, na sa lascha questa tesa tuttavia betg applitgar sin tut ils romantichers pli giuvens.

Entaifer la litteratura designescha la romantica tardiva l’epoca tranter il 1815 ed il 1848 (entant che quella tanscha en la pictura fin la fin dal 19avel ed en la musica fin l’entschatta dal 20avel tschientaner). Centers da la romantica tardiva han furmà Berlin, Vienna, Nürnberg, Karlsberg e Heidelberg.

Impurtants auturs da la romantica tardiva en Germania èn stads:

Tar ils segns caracteristics da la romantica tardiva tutgan:

Ils geners preferids da la romantica tardiva èn stads paraulas, romans e novellas.

Pli tard è per part vegnì reproschà a la romantica – e dal reminent er a la classica – d’avair tractà l’art sco in mund parallel isolà dal mund real e munì cun in’aura metafisica u religiusa. Da quai resulta alura il realissem sco cuntramoviment che stat cun omadus pes sin terra.

Malgrà tutta critica ha la romantica influenzà sco moviment spiertal cumplessiv l’istorgia culturala da l’Europa a moda ordvart multifara. Per part è quest’influenza sa manifestada en furma da moviments socials che tanschan fin lunsch viaden en il 20avel tschientaner e sa lascha cumprovar sin tscherts secturs fin il di dad oz. L’influenza da la romantica sin la societad moderna è tendida e vegn savens giuditgada a moda cuntraversa. Cun raschun remartga Rüdiger Safranski: «Il romantic fa part d’ina cultura viventa, ma politica romantica è privlusa. Per la romantica, la quala furma ina cuntinuaziun da la religiun cun meds estetics, vala il medem sco per la religiun: Ella sto resister a la tentaziun d’aspirar la pussanza politica. ‹La fantasia a la pussanza!› – quai n’è bain tuttina betg stà in’uschè bun’idea.»

Segnads da la romantica èn er il moviment da la giuventetgna ed il simbolissem ch’èn sa furmads a l’entschatta dal 20avel tschientaner. L’epoca litterara e d’art da quel temp vegn er numnada neoromantica.

Ils onns 1980 è sa furmada la scena da musica da gothic che vesa sasezza medemamain en la tradiziun da la romantica, quai che sa manifestescha er en ils texts da las chanzuns.



</doc>
<doc id="12317" url="https://rm.wikipedia.org/wiki?curid=12317" title="Classica viennaisa">
Classica viennaisa

La classica viennaisa (ca. 1780–1827) è in stil da la musica d’auta cultura europeica. Ad ella appartegnan Joseph Haydn, Wolfgang Amadeus Mozart e Ludwig van Beethoven. En il senn pli vast designescha il term er il ‹temp da la classica viennaisa›. Perquai al vegnan savens er attribuids cumponists sco Antonio Salieri, Michael Haydn u Carl Ditters von Dittersdorf. Quest artitgel da survista dat l’emprim in sguard al term da la ‹musica classica› en general; silsuenter vegn preschentada la preclassica che furma l’epoca da transiziun tranter il baroc e la classica; e per finir vegnan approfundads aspects da la classica viennaisa sco tala.

Il term ‹musica classica› n’è betg determinà cleramain. Tut tenor il context po el avair differentas muntadas.

Per ordinari vegn il term duvrà per designar entaifer la tradiziun europeica da la musica d’auta cultura l’èra tranter la furmaziun e la dissoluziun dal sistem tonal ‹classic›. Quella cumpiglia las epocas da la musica barocca (resp. gia da la musica da la renaschientscha) fin la musica da la romantica e da l’impressiunissem ed enserra er l’epoca che porta il num ‹classica›. Ensemen cun las epocas precedentas e sequentas sa preschenta il maletg cumplessiv da la musica d’auta cultura europeica sco suonda: 




Per part vegn questa musica er numnada ‹musica seriusa› per la differenziar da l’uschenumnada ‹musica da divertiment›.

Er en autras culturas vegn tuttavia discurrì da musica classica per cunfinar tradiziuns pli veglias da la musica populara moderna (p.ex. la musica classica araba, tirca, indica u chinaisa).

‹Classic› sco adjectiv vegn per ordinari duvrà en in context musical per designar l’epoca da la classica sezza (preclassica e classica viennaisa).

Cun ‹classic› po er esser manegià in instrumentari classic (cuntrari a la musica da pop amplifitgada a moda electronica). En quest cas appartegnan er furmas popularas sco musica da saut, musica d’instruments a flad, musica sinfonica, musica da film u la musica da divertiment elevada a la musica classica.

La fasa da transiziun dal stil cumpositoric situada tranter las epocas dal baroc e da la classica viennaisa vegn numnada preclassica (u classica tempriva). Quella cumpiglia la creaziun musicala da cumponists tranter il 1730 ed il 1760/70.

La musica da Händel na tanscha strusch sur il stil dal baroc tardiv ora (ca. 1710–1750); Bach percunter sa mova per part en ses opus tardiv vers la classica tempriva. Pietro Castrucci – in schef d’orchester da Händel a Londra ch’era quasi tuttina vegl sco quel – ha gia ‹ristgà› d’integrar en sias cumposiziuns ideas nunusitadas ed effects da surpraisa.

Er ils figls da Bach vegnan per ordinari attribuids a la preclassica. Uschia duai er il giuven Mozart avair retschet impuls da ses ami Johann Christian Bach e betg viceversa.

Sco ulteriur liom che tanscha da la preclassica a la classica (e schizunt a la romantica) vegn savens numnà Antonio Salieri. Quest contemporan da Mozart e fundatur da la Societad dals amis da la musica a Vienna ha gì gronds success sco successur dal refurmatur da l’opera preclassic C.W. Gluck.

Ils pli impurtants represchentants da la ‹preclassica viennaisa› èn Georg Christoph Wagenseil e Georg Matthias Monn. Els vulan surmuntar la rigurusadad ed il patos dal baroc tardiv e far strada al "style galant" pli liber e grazius.

Matthias Georg Monn (er numnà Mann) era in famus organist e scolast da musica; ma anc pli enconuschent ch’el sez è ses scolar Johann Georg Albrechtsberger. Cumbain che quel è naschì quatter onns suenter Haydn (che furma l’emprim represchentant da la classica viennaisa) stat el tuttina anc enavos in pau areguard la ritgezza d’innovaziun e d’ideas musicalas. 

Magari attribueschan festivals u retschas da concerts la preclassica gia a la musica classica; ma in pau pli savens vegnan las ovras dals preclassichers preschentadas en il context da la musica barocca. Quai succeda per ordinari sut il num ‹musica veglia›. Enconuschents per questa cumbinaziun èn per exempel l’orchester dal festival da Händel a Halle u la Barock-Compagney a Berlin. Cun la classica vegnan ils preclassichers tranter auter cumbinads da l’ensemble Concentus Musicus a Vienna u da la Camerata a Cologna resp. a Freiburg.

Ils segns caracteristics da la preclassica vegnan descrits differentamain ed er ils cunfins d’epoca che vegnan tschentads varieschan per radund 10 onns. Savens vegn renvià al rococo ch’ha lieu a medem temp, pertge ch’er il nov ‹stil galant› vul sa distatgar a moda eleganta dal baroc che vegn resentì sco surchargià. 

Per part vegn la preclassica chapida sco fasa da transiziun, per part però er sco agen stil musical. Davart la musica da clavazin da Carl Philipp Emanuel Bach (1714–1788) scriva per exempel la Camerata da Cologna: «Per ordinari vegn questa musica designada sco preclassica u classica tempriva; ma atgnamain na furma ella nagin stgalim preparatoric per il stil classic, mabain è segnà d’in agen caracter cun ideas musicalas dal tuttafatg originaras.» Quai resulta tuttavia er da giudicats contemporans: Gotthold Ephraim Lessing ha designà questas novas cumposiziuns sco «monsters musicals» e per Christian Friedrich Daniel Schubart eran quai «bizarrarias».

Ils preclassichers da la Scola da Mannheim sa laschan attribuir al stil da la sentimentalitad. Els prefereschan plitost la cumposiziun omofona, ina structuraziun contrastanta da las ideas e dals temas musicals – ch’èn per ordinari ordinads a moda simmetrica – sco er flosclas melodicas idiomaticas.
Ina novaziun è er stada la ‹racheta da Mannheim›, la dinamica da la quala consista d’ina erupziun da crescendo che sa furma andetgamain. Pli tard è la dinamica da terrassas ch’era vaira immobila en il baroc anc vegnida munida cun ulteriurs stgalims intermediars (sforzando, diminuendo etc.).

Ordaifer la Germania e l’Austria è il spazi da temp d’ina eventuala preclassica spustà in pau, per exempel en la Boemia per ca. dus decennis. Ed er la las operas da Paris da Gluck (enturn il 1775) vegnan anc attribuidas a la preclassica.

En general vegn il tessì polifon da vuschs autonomas remplazzà en la classica tempriva tras ina melodia che giascha suren e che furma la purtadra principala da l’expressiun musicala. La tecnica da cumposiziun lineara vegn substituida tras ina verticala (furmaziun d’armonias enstagl dal cuntrapunct).

Ils cumponists ils pli enconuschents da la preclassica èn Giovanni Battista Pergolesi, ils figls da J.S. Bach, Christoph Willibald Gluck, Johann Stamitz e Leopold Mozart. In svilup sumegliant sco en la musica datti dal reminent en la litteratura: Qua preceda a la classica da Weimar l’epoca dal Sturm und Drang e la classica tempriva (1773–1789).

La midada d’epoca dal baroc a la preclassica sa mussa a moda concentrada entaifer la generaziun dals figls da Bach. Il stil polifon elevà ("stile grave") ha fatg plazza ad in stil omofon galant e transparent ("stile galante"). Schizunt il bab Bach ha numnà sias partitas per clavazin dal 1731 ‹Galantarias›, quai ch’è in indizi per ses agen svilup vers quest stil.

Questa midada vers il stil galant ch’ha cumenzà enturn il 1730 ha fatg daventar conscient Vivaldi che sias cumposiziuns sajan exponidas ad ina perdita d’attractivitad. Perquai è el sa rendì en la vegliadetgna da 63 onns a Vienna per tschertgar il sustegn da Karl VI (il qual è mort la fin dal 1740). Ma a Vivaldi n’è restà gnanc in onn entir pli: il musicist ch’era ina giada il pli famus da tut l’Europa è mort il 1741 dal tuttafatg ignorà dal mund da musica ed è vegnì sepulì en ina fossa da povers. En quest lieu, nua che sa chatta oz l’edifizi principal da l’Universitad tecnica da Vienna, regorda ina tavla commemorativa a questa persuna famusa ch’era sa serrada envers il stil nov.

Il baroc attribuiva a la furma musicala ina muntada almain uschè gronda sco al cuntegn. La preclassica percunter cumenza a schliar questa relaziun. Il princip concertant (vuschs u instruments che concurran in cun l’auter) resta bain er vinavant impurtant; ma quel vegn enritgì adina pli fitg tras ideas originalas – quai che dueva la finala culminar en la classica. Las cumposiziuns orchestralas che vegnivan dominadas en il baroc dal bass general fan plazza ad in’armonia che s’orientescha pli ferm al svilup da la melodia. 

Intginas da las furmas musicalas che vegnivan preferidas dal temp dal baroc – sco passacaglia, chaconne, fuga, sonata, concert solistic, suita, cantata e passiun – daventan main impurtantas. Durant la culminaziun da la classica duevan dominar quartets d’artgists, sinfonias e concerts (solistics). Quest svilup aveva gia cumenzà a sa mussar tar la Scola da Mannheim ch’è vegnida fundada vers il 1750 (cun Stamitz 1717–1757, Ignaz Holzbauer 1711–1783, F.X. Richter 1709–1789 e.a.) ed entaifer la Scola da Vienna. La Scola da Mannheim ha stgaffì la furma classica da cumponer sonatas e sinfonias; la Scola da Vienna (cun Wagenseil e Monn) ha accentuà entaifer la furma da la sonata il segund tema e la realisaziun, quai che dueva la finala vegnir perfecziunà tras Haydn.

Entaifer la classica viennaisa (ca. 1780–1830) è la polifonia severa dal baroc alura vegnida surmuntada dal tuttafatg. Ultra da quai ha gì lieu in spustament da l’accent principal dal spazi sacral al spazi secular ed er ils cuntrasts èn s’augmentads, quai che s’exprima tranter auter en ils suandants elements: midadas da tempo andetgas, sopran contra bass, ina dinamica alternanta, effects da tun nunspetgads (sco la famusa battida da la pauca tar Haydn). Las cumposiziuns èn en general segnadas d’ina armonia pli simpla e tendeschan vers furmas cleras e plaschaivlas.

Ils trais gronds cumponists da la classica viennaisa, Joseph Haydn, Wolfgang Amadeus Mozart e Ludwig van Beethoven, collia il fatg ch’els dumognan e sublimeschan ils pli differents geners musicals e modas da cumponer da la chanzun populara fin a la polifonia barocca. Els collian atgnadads dal stil galant e dal stil sentimental ed uneschan divers ulteriurs stils tudestgs, franzos e talians ad ina varietad da geners.

Ils tratgs caracteristics da lur stil cumpositoric furman trais modas da proceder fitg sviluppadas: l’accumpagnament obligat, il stil prorut e la lavur orientada a motivs e temas.

Questas trais proceduras vegnan applitgadas vi da quasi tut ils geners, suenter che Joseph Haydn las aveva sviluppà surtut en la musica da chombra (quartets d’artgists) ed en la musica d’orchester (sinfonia). Er en l’opera (p.ex. tar Mozart) ed en la musica sacrala (p.ex. tar Beethoven) furman ellas las caracteristicas dominantas da la moda da cumponer. Per ordinari è cuntegnida en las vuschs superiuras ina furma da l’emprima part d’ina sonata, la quala stgaffescha il rom per ina moda da cumponer dialectica, tematica.

Il spazi e la culissa per quests svilups ha furnì Vienna sco citad d’ina cultura da musica fitg ritga che dumandava suenter ina gronda multifariadad da producziuns musicalas. En la segunda mesadad dal 18avel tschientaner avevan l’emprim Paris (opera) e Londra (concerts publics) furmà las citads da musica dominantas en l’Europa; cun la glorificaziun da Mozart suenter sia mort e l’arrivada da Beethoven ha alura Vienna cuntanschì la posiziun predominanta. Mozart aveva plitost valì fin quel mument sco grondezza viennaisa; Beethoven percunter ha gia resguardà Vienna sco finamira desiderabla da sia carriera. A moda clervesenta ha formulà ses fautur cont Ferdinand Ernst Gabriel von Waldstein: «Cun diligenza nuninterrutta retschavais Vus [a Vienna] il spiert da Mozart or dals mauns da Haydn».

Decisivs per la constituziun d’ina ‹classica viennaisa› èn stads ils onns suenter che Mozart è sa domicilià a Vienna. Qua è sa furmada l’interacziun cumpositorica tranter Haydn e Mozart ch’ha cumenzà cun la stimulaziun vicendaivla da stgaffir in nov stil da cumposiziuns per quartets d’artgists e ch’ha cuntinuà cun etablir la sinfonia sco gener dal temp ch’ha chattà la pli gronda accoglientscha tar il public.

Mozart ha surtut emprendì a conuscher sin ses viadis cumponists e lur musica. Teodor de Wyzewa e Georges de Saint-Foix han eruì en lur grond’ovra davart Mozart (1936–1946) ils fastizs multifars da questas influenzas. Da numnar èn surtut Johann Christian Bach a Londra, divers cumponists da l’opera taliana ed ils maisters da la Scola da Mannheim. E la finala sto er vegnir fatg menziun da las influenzas indirectas da Georg Friedrich Händel (ovras vocalas sco ‹Messiah›) e Johann Sebastian Bach (musica instrumentala e motettas).

Tut quai ha er Beethoven emprendì a conuscher persunalmain u indirectamain tras las cumposiziuns da Haydn e Mozart. Influenzas d’ordaifer Vienna èn ultra da quai arrivadas da ses temp nà da l’opera taliana e franzosa sco er da la musica d’orchester franzosa. Beethoven sez inditgescha Luigi Cherubini sco ses ideal ed exempel.

La scienza da musica da lingua englaisa evitescha plitost il term ‹classica viennaisa› e dovra enstagl il term ‹classica› en in senn pli vast. Entaifer la scienza da musica da lingua tudestga vegn il term discutà a moda cuntraversa. Ludwig Finscher propona, sa basond sin ponderaziuns da Raphael Georg Kiesewetter dal 1834, d’al restrenscher sin las ovras da Haydn e Mozart dal temp tranter il 1781 ed il 1803. Hans Heinrich Eggebrecht argumentescha cun studis detagliads a favur da la definiziun pli vasta che cumpiglia Haydn, Mozart e Beethoven. Carl Dahlhaus da sia vart maina vinavant ina ponderaziun da Friedrich Blume che la classica e la romantica furmian in’epoca musicala unitara. Questa colliaziun dialectica tranter classica viennaisa e romantica sa manifestescha surtut sch’ins cumpareglia l’ovra da Beethoven cun quella da Franz Schubert. Thrasybulos Georgiades ha analisà a fund l’ovra vocala ed instrumentala da Schubert ed al attribuescha als trais gronds da la classica viennaisa; la moda da cumponer classica da Schubert illustrescha el surtut a basa da sias chanzuns e da sia sinfonia nunfinida.



</doc>
<doc id="12325" url="https://rm.wikipedia.org/wiki?curid=12325" title="Noda-chasa">
Noda-chasa

Ina noda-casa ei in simbol che marca baghetgs, casas e clavaus, uaffens ed auters objects da lenn ni da fier per indicar il possessur. La noda-casa vegneva era duvrada per suttascriver in cuntract e vegneva dada vinavon als affons, il giuven astgava salvar la varianta dil bab, tschels midavan giu e creavan lur atgnas nodas-casa. La noda-casa era il simbol per ina casa, era el senn d'in casament, d'in bein pli grond e cumpigliar pliras famiglias. Ord las nodas-casa ein probabel era ils uoppens da famiglia carschi.
Buca tuts elements grafics sin casas ein exnum nodas-casa mobein per part era elements decorativs, entagls ni sgrafits. Savens catt'ins la noda-casa ensemen cun inizialas ed in onn el culmar dalla casa sisut il tetg en. Las nodas-casa derivan pli probabel d'ina veglia scartira. Ei setracta da bustabs, cefras e simbols che derivan forsa dil alfabet dallas runas. Ina noda-casa sa aschia discuorer davart ses possessurs ed indicar en tgeinin dils Deus che quels cartevan ni raquenta dil caracter d'ina famiglia ni dallas valurs che vegnan schazegiadas da quella famiglia il pli fetg.
Probabel derivan las nodas-casa dals simbols ch'ils tagliacrappa duvravan per indicar tgi che ha procurau tgei crap. Ils simbols sin elements centrals dalla statica duein purtar cletg ch'il baghetg stat. Era a quels che vivan ella casa duein anflar cunfort el simbol semegliont allas inscripziuns-casa.
La noda-casa ei in simbol d'identificaziun semegliont agl uoppen da famiglia. Igl uoppen dalla schlatteina Capaul, derasaus egl entir Grischun sin pliras preits-casa, muossa quei svilup bein. Quei uoppen savess ir anavos sin ina noda-casa ella figura d'in paliet fetg derasada.
Cuntracts vegnevan ella Cadi ed en Lumnezia entochen silmeins 1834 aunc signai culla noda-casa. Il simbol haveva l'impurtonza che la schlatteina ha ozilgi. Las nodas-casa vegnan buca pli capidas e duvradas el mintgagi, cunzun a Trin dat ei denton aunc oz biars che drovan las nodas-casa aunc oz, las portas-clavau portan cheu fetg savens la noda-casa. Entschatta dil 20avel tschentaner han singulas vischnauncas rimnau las nodas-casa e conservau quellas.
A Veulden exista ina fontauna cullas nodas-casa dil vitg ed a Sagogn ei ina selecziun da dudisch nodas-casa entalgiadas el Tschep da Tun dall'Uniun da giuventetgna Sagogn, era cheu portan aunc biaras casas e clavaus las nodas-casa.
Gian Fontana ei sefatschentaus dallas nodas-casa ed ha rimnau entginas e fatg s-chizzas d'in per nodas da Flem e Fidaz sco era anflau ina noda-casa ella Crestomazia da Caspar Decurtins.


</doc>
<doc id="12331" url="https://rm.wikipedia.org/wiki?curid=12331" title="Adam Smith">
Adam Smith

Adam Smith [smɪθ], (battegià ils 16 da zercladur 1723 a Kirkcaldy, contadi da Fife, Scozia; † 17 da fanadur 1790 ad Edinburgh), è stà in filosof da la morala ed illuminist e vala sco fundatur da l’economia naziunala classica.

Davart la vita da Smith è enconuschent bundant pli pauc che davart si’ovra. Ses bab ch’aveva il medem num sco el era in funcziunari da duana a Kirkcaldy ed è mort avant sia naschientscha. Sia mamma, Margaret Douglas, era la figlia d’in possessur da funs bainstant. Adam Smith e sia mamma han tgirà in cun l’auter ina relaziun fitg stretga. Ella dueva er intimar e promover el en sia furmaziun da pli tard. Adam Smith è vegnì battegià ils 16 da zercladur 1723 a Kirkcaldy. En la vegliadetgna da quatter onns duai Smith esser vegnì rapinà. Durant lur persecuziun al hajan ils rapinaders però pers, uschia ch’el haja pudì vegnir manà a chasa entaifer curt temp. Ultra da quai è enconuschent ch’el ha absolvì la scola fundamentala a Kirkcaldy.

A partir da ses 14avel onn da vita ha Adam Smith studegià dal 1737 fin il 1740 a l’universitad da Glasgow. Tranter auter ha el frequentà las prelecziuns da Francis Hutcheson ch’al ha influenzà tant en sias ponderaziuns filosoficas sco er economicas. Glasgow era segnà da quel temp d’in ferm svilup economic ed ha er servì pli tard a Smith per far sias observaziuns economicas. Smith ha terminà la scola l’onn 1740 cun bunas notas, quai ch’al ha purtà en in stipendi che dueva pussibilitar ulteriurs studis.

Dal 1740 al 1746 ha Smith studegià filosofia al Balliol College ad Oxford. Fitg bain n’è el però betg sa sentì ad Oxford ch’era da quel temp in lieu vaira contemplativ. En cumparegliaziun cun Glasgow ha el resentì l’atmosfera sco antiquada e la citad sco sutsviluppada. Tranter ses commilitons n’aveva el strusch amis. Ultra dals vegls pregiudizis antiscots ha la sullevaziun dals jacobits dal 1745 pegiurà la situaziun. Adina puspè pativa el er da problems da sanadad. En ina brev rapporta el a sia mamma d’in «scorbut endinà collià cun in trair en il chau».

Il 1746 è Smith returnà a Kirkcaldy. El è sa stentà d’obtegnair ina plazza, ma n’ha chattà nagut che fiss stà adattà. Pervi da las bunas relaziuns da la famiglia da vart da la mamma e grazia a la recumandaziun dal giurist e filosof Lord Kames ha el la finala gì il 1748/49 la pussaivladad da tegnair ina seria da prelecziuns publicas ad Edinburgh; quai furmava da quel temp la premissa per pudair exequir in’activitad sco docent universitar. Il spectrum tematic era fitg vast: da la litteratura e retorica englaisa sur la filosofia fin a la giurisprudenza. Entaifer ils circuls academics èsi reussì a Smith da s’acquistar in grond dumber d’aderents. Ses contemporans rapportan d’ina immensa fulla da students, e quai cumbain ch’ils referats na tutgavan betg tar il program d’instrucziun uffizial. Davart il cuntegn da las prelecziun n’è strusch enconuschent insatge; quellas han be pudì vegnir reconstruidas approximativamain a basa da manuscrits dals students.

L’onn 1751 (u tenor in’autra funtauna il 1750) è Smith daventà en la vegliadetgna da 27 onns professer per logica a l’Universitad da Glasgow; il 1752 è suandada la professura per filosofia da la morala. El ha uschia surpiglià la posiziun da Hutcherson ed è er vegnì pajà meglier che quel. La filosofia da la morala cumpigliava in vast spectrum che tanscheva da la teologia sur l’economia politica fin tar l’etica. Ses students eran tranter 14 e 16 onns vegls; il nivel d’instrucziun da Smith vegniva resentì sco pretensius. Lingua d’instrucziun furmava il latin; sco in dals emprims ha Smith però bainbaud cumenzà ad instruir per englais. Da quel temp è er sa sviluppada si’amicizia cun il filosof David Hume.

Si’emprima ovra pli gronda, ‹The Theory of Moral Sentiments› (1759), ha gì grond success ed ha bainspert fatg daventar famus ses autur. L’ovra tracta la natira umana en sia relaziun envers la societad. Betg in’instanza superiura, mabain l’uman tschentia a sasez terms. L’illuminist Smith aveva in’idea plitost positiva dal cumportament uman e n’era betg pront d’acceptar il maletg dal mund in pau rubiesti sco ch’el sa manifestescha per exempel en il ‹Leviathan› da Thomas Hobbes (1651).

Il 1763 è Smith sa retratg da sia professura per surpigliar il post lucrativ dal tutor dal giuven Henry Scott, 3rd Duke of Buccleuch. Tar quel sa tractavi dal figliaster da Charles Townshend ch’era fitg impressiunà da Smith. El è vegnì accumpagnà da Smith da l’entschatta 1764 fin la fin 1766 sin ses viadi da furmaziun tras il continent europeic (Frantscha, Svizra). Quest’activitad da Smith al ha purtà en ina renta da 300 glivras sterlinas per vita duranta. 

Durant l’emprima part dal viadi ha el passentà in entir onn ensemen cun ses protegì a Toulouse, nua ch’igl existiva ina colonia englaisa. Damai ch’el na chapiva anc betg bain franzos, n’al èsi betg reussì da fitgar pe en la societad franzosa da questa citad ch’era da quel temp fitg impurtanta. El ha perquai gì bler temp liber ed ha cumenzà a scriver l’onn 1764 in cudesch (‹An Inquiry into the Nature and Causes of the Wealth of Nations›).

Ulteriuras staziuns dal viadi èn stads visitas tar Voltaire a Genevra e Paris, nua che ses vegl ami David Hume – ch’era da quel temp attasché en l’ambassada britannica – al ha introducì en ils saluns. Da quel temp ha el fatg l’enconuschientscha persunala dals economs naziunals Turgot e François Quesnay, ils represchentants principals dal fisiocratissem. Quest contact ha segiramain furmà in eveniment decisiv per ses agens studis areguard l’economia publica. Il 1766 ha il viadi stuì vegnir interrut andetgamain, damai ch’il frar giuven dal duca ch’era sa participà a quest viadi è vegnì andetgamain malsaun ed e mort curt temp suenter.

Suenter ses return en la Gronda Britannia è cumparì ‹An Inquiry into the Nature and Causes of the Wealth of Nations› (1776). Il cudesch è daventà in success incumparegliabel; gia bainbaud èn suandadas translaziuns en diversas autras linguas. Danovamain descriva Smith l’effect da l’agen interess sin la societad. L’uman saja interessà da meglierar sia situaziun da viver e tendeschia perquai vers il commerzi ed il barat. La ritgezza resultia da la lavur umana. Smith accentuescha la muntada da la divisiun da la lavur e da la spezialisaziun per cuntanscher bainstanza.

La gronda part dals onns ch’èn suandads ha Smith passentà en sia citad natala Kirkcaldy. Cura ch’el è vegnì tschernì il 1778 sco cumissari da duana da la Scozia è el ì a star en la citad dad Edinburgh vischinanta. En ses cumbat cunter ils cuntrabandists da té e vinars militants è Smith sa mussà sco cumissari ordvart rigurus. En brevs è cumprovà co ch’el ha clamà en agid il militar ed ha laschà endrizzar a la costa vegls bists da navs sco basas militaras. Entaifer dus onns al èsi reussì da sanar las finanzas marodas dal pajais. Da quel temp dateschan er sias amicizias cun il chemicher Joseph Black ed il scienzià da la natira e geolog James Hutton.
Il triumf da la maschina da vapur da l’inventader James Watt, che tutgava medemamain tar ses amis, n’ha Smith betg pli vesì; el è mort il 1790. Suenter sia mort èn numerusas scrittiras privatas vegnidas disfatgas, sco che Smith aveva giavischà en ses testament. 

Smith sto avair correspundì al maletg dal professer distract. Igl existan numerusas anecdotas che descrivan co ch’el manava in’existenza plitost spiertala. Uschia duai el per exempel avair manà durant l’entira vita monologs ed ina giada al hajan ins er scuntrà sin via en la mantella da chombra. Pervi da sias ideas criticas sto però er vegnir remartgà che Smith na vegn betg be ad avair sa fatg amis tranter ils impressaris; igl è perquai tuttavia er pussaivel ch’intgins da quels han tratg a niz lur influenza per stgaffir in maletg scurril e sfalsifitgant da sia persuna – da la quala ins sa oramai pauc – per pudair metter en dumonda sias tesas. Da l’autra vart duai Smith tuttavia esser stà ina persuna curtaschaivla. Ses ami David Hume al descriva en ina brev suandantamain: «Vus vegnis a chattar en el in um ordvart meritaivel, cumbain che sia moda da viver sesenta e retratga han turblà in pau sia cumparsa e demananza sco galantum.» Smith ha fatg pliras dumondas da maridar, las qualas èn però tuttas vegnidas refusadas. En il decurs da sia vita ha el endrizzà ina biblioteca privata da grondezza respectabla.

Smith ha gì in effect impressiunant e fitg vast entaifer l’economia. Ses temas centrals eran la rolla da la spartiziun da la lavur e la rolla dal martgà liber, la dumonda da la repartiziun, dal commerzi cun l’exteriur e la rolla dal stadi.

Las prelecziuns da Smith en filosofia da la morala han furmà il 1759 la basa per la publicaziun da si’ovra principala filosofica ‹The Theory of Moral Sentiments›. En quella definescha el la simpatia per ils conumans sco il fundament da la morala e sco motor da la lavur umana.

Il 1776 è cumparida l’emprima ediziun da sia famusa ovra principala economica ‹An Inquiry into the Nature and Causes of the Wealth of Nations›, vi da la quala el aveva lavurà dapi ses viadi en Frantscha. La cumpariziun da quest’ovra vegn resguardada sco ura da naschientscha da l’economia naziunala englaisa. Las scrittiras economicas ch’eran vegnidas publitgadas avant Smith na valevan numnadamain betg sco scientificas, mabain formuladas or da la perspectiva dal stadi (vul dir en in tun cameralistic) ubain da tscherts participants da l’economia (p.ex. manuals per commerziants). Tranter las duas ovras centralas da Smith vesan intgins economs ina cuntradicziun, la quala vegn tematisada en la litteratura dal fatg sco ‹problem dad Adam Smith›.

En l’ovra ‹Wealth of Nations› designescha Smith la lavur (latin "industria", englais "industry", perquai er la denominaziun dal sistem da Smith sco ‹sistem industrial›) sco funtauna e mesira per la valur dals bains. Cun quai ha l’economia cumenzà a sa distatgar da la natira sco la pli impurtanta resursa per la producziun da bains; per ils fisiocrats aveva numnadamain la natira anc furmà la suletta funtauna da tutta valur. Cuntrari a l’opiniun dals mercantilists e fisiocrats considerescha el mintga lavur nizzaivla sco productiva (betg part da quella fan pia tenor Smith per exempel la lavur d’ina chantadura d’opera u d’in scriptur). Ensemen cun ils fisiocrats franzos ha el considerà la concurrenza libra senza intervenziuns statalas severas sco basa per ina spartiziun da la lavur che mainia a la bainstanza da la societad. Il traffic liber tant a l’intern sco er a nivel internaziunal mainia tenor Smith betg be ad ina repartiziun adequata, tant locala sco temporala, da las forzas e resursas ed a la gulivaziun dals pretschs e gudogns, mabain promovia a medem temp er il meglier pussaivel il bainstar public. Smith era da quel temp activ sco cummissari da taglia e pledava er per la restricziun la pli massiva dal commerzi cun l’exteriur tras l’acta da navigaziun englaisa; quai na stabiliva per el però nagina cuntradicziun cun sia teoria economica, damai ch’el accordava a la defensiun dal pajais ina pli gronda prioritad che a la ritgezza. La libertad da commerzi na considerava el betg sco in princip che dueva valair adina ed independent da svilups economics reals, mabain che dueva esser lià a situaziuns politicas ed economicas actualas. Uschia ha Smith per exempel defendì l’idea da suttametter las martganzias che vegnivan importadas da l’exteriur a la medema taglia sco ils products indigens. En ses cudesch tracta el per l’emprima giada er dumondas da la paritad dals curs da stgomi, la quala era colliada per el cun l’egualitad dals debits tranter dus stadis.
Sco fundatur da l’economia sco scienza vala Smith surtut perquai ch’el ha collià cun quella in puntg da vista da l’entira societad (enstagl d’interess particulars). L’economia appartegneva als champs ch’el instruiva en rom da la filosofia da la morala. Ina da las dumondas cardinalas aristotelicas da l’etica filosofica, cun la quala Smith è s’occupà sco filosof da la morala, sa cloma sco suonda: «Tge è pli impurtant: la ventira generala da l’entira societad ubain la ventira persunala da l’individi?» Smith ha elavurà questa dumonda en ‹Wealth of Nations› cun agid da conclusiuns empiricas. Ses facit: La ventira generala da l’entira societad vegnia maximada tras quai che mintga individi emprovia d’augmentar sia ventira persunala entaifer ils terms da la societad. Quests terms da la societad èn quai ch’el numna il ‹derschader intern›, il qual sa tschentia avant mintg’acziun la dumonda, schebain quella saja renconuschida e legitimada tras la societad. Smith anticipescha uschia il sur-jau da Freud, il qual è pli tard vegnì explitgà e descrit a moda socio-istorica tar Norbert Elias. Tras il maun invisibel ch’augmenta sur las activitads dal martgà la bainstanza da la societad vegnia a medem temp er augmentada la ventira generala da l’entira societad – cumbain a moda pli u main casuala. Pertge che la repartiziun dals bains sur il martgà na renda betg tuts tuttina ritgs; ma ils servients e schurnaliers pon profitar dal possess dals possessurs da terren perquai ch’ils ritgs na pon betg mangiar dapli che quai che lur magun tschiffa. L’idea da generalisar il martgà ad in princip directiv universal na po perquai betg vegnir messa senza resalvas en bucca ad Adam Smith e resta dispitada fin oz.

Smith cumenza l’emprim chapitel da ‹Wealth of Nations› cun in’examinaziun da la spartiziun da la lavur, la quala è tenor el da muntada centrala per bainstanza creschenta. L’effect da la spartiziun da la lavur illustrescha el a l’exempel da la producziun da gluvas – in exempel ch’el ha chattà en l’‹Encyclopédie› franzosa. Sche la spartiziun da la lavur n’avess betg fatg da la producziun da gluvas in agen mastergn cun maschinas spezialisadas, sche pudess in lavurer che na fiss betg furmà spezialmain en quest mastergn «segiramain betg producir vegn gluvas a di e forsa schizunt gnanc ina». En ina pitschna manufactura spezialisada produceschian diesch lavurers percunter radund 48 000 gluvas a di, pia mintga lavurer radund 4800. «E quest’immensa creschientscha da la producziun en tut ils mastergns, en consequenza da la spartiziun da la lavur, maina en in stadi bain regì a bainstanza generala, la quala vegn schizunt sentida en las gruppas socialas las pli bassas.»

La spartiziun da la lavur sa sviluppia pervi da l’inclinaziun innata da l’uman da stgamiar: «Tuttina sco ch’il negoziar, barattar e cumprar furma il med da proveder in l’auter cun prest tut ils servetschs nizzaivels che nus basegnain, uschia dat l’inclinaziun da barattar la finala er il stausch a la spartiziun da la lavur.» Be l’uman haja tenor las observaziuns da Smith l’inclinaziun natirala da stgamiar. «Nagin n’ha vis insacura in chaun a barattar undraivlamain e ponderadamain in oss cunter in auter...»

Popular è daventà il term dal ‹maun invisibel› che vegn savens collià cun l’ovra dad Adam Smith. Smith dovra questa metafra, ch’era usitada da ses temp, però be gist en ina passascha da ‹Wealth of Nations›. El tracta en quella restricziuns commerzialas e mussa ch’il singul augmentia gist cun vulair augmentar sia productivitad e ses gudogn per interess persunal er l’interess da la societad a moda pli ferma che sch’el avess vulì promover quest interess a moda directa: «El vegn guidà en quest sco er en blers auters cas d’in maun invisibel per promover in intent, il qual el n’aveva insumma betg l’intenziun da promover.»

Smith differenziescha tranter il pretsch natiral ed il pretsch che vegn pajà effectivamain, il pretsch da martgà. El parta dal fatg ch’igl existian en mintga societad tariffas usitadas u natiralas areguard il salari, il gudogn da chapital e la renta da basa. «Ina martganzia vegn vendida per quai ch’ins numna ses pretsch natiral, sch’il pretsch correspunda precisamain a la summa ch’i dovra per pajar tenor las tariffas natiralas la renta da basa, la paja ed il gudogn da chapital ch’i dovra per producir, elavurar ed ir sin il martgà cun il product.» Il pretsch da martgà è per Smith «il pretsch effectiv, per il qual ina martganzia vegn vendida per ordinari. Quel po esser pli aut u pli bass ch’il pretsch natiral u correspunder precisamain a quel.» Sch’il pretsch da martgà sa chatta sur il pretsch natiral vegn la purschida a crescher, damai ch’i vala la paina da producir questa rauba. Sa chatta el però sut quel, alura na bastan las entradas betg per cuvrir ils custs da producziun. L’agen interess dals singuls possessurs da terren, commerziants e lavurants procura pia ch’il pretsch e l’offerta s’adatteschian in a l’auter. «Per quest motiv è il pretsch natiral il central, vers il qual tendeschan ils pretschs da tut las martganzias.» Quest mecanissem vegn per ordinari circumscrit sco il maun invisibel dal martgà (cumbain che Smith sez dovra, sco gia vis, questa metafra en in’autra passascha da ses cudesch).

Monopols e cartels ch’impedeschan la concurrenza libra resguardava Smith sco spezialmain nuschaivels. «Tras lescha na sa laschan talas cunvegnientschas betg scumandar, almain betg cun talas ch’èn cumpatiblas cun libertad ed egualitad u che fissan er be exequiblas. Ma sche reuniuns da persunas dal medem mastergn na sa laschan betg evitar tras leschas, sche duain quellas almain betg vegnir simplifitgadas u schizunt rendidas necessarias tras leschas.»

Dal temp da Smith ha quel bain constatà che la producziun è creschida in pau, ma la povradad da grondas parts da la populaziun era anc adina frappanta. A la perscrutaziun da quella è Smith sa deditgà intensivamain. «Savens hai jau udì ch’i na saja en ils Highlands Scozais nagut extraordinari ch’ina mamma vegnia da tegnair en vita be dus da ses ventg uffants.»
Tar tractativas da paja vesa Smith ils lavurants en ina posiziun bler pli flaivla ch’ils impressaris. Quai explitgescha el cun la constataziun ch’ils impressaris – damai ch’els sajan bler pli paucs – possian s’unir bler pli tgunsch ad in tschert cartel da paja ch’ils lavurants. Ultra da quai eran reuniuns da lavurants scumandadas da quel temp tenor lescha. Ma er là nua ch’ils lavurants èn tuttina s’unids e sa revoltads, è Smith da l’avis che quai haja purtà ad els pauc: «Ils lavurants han damai be darar in niz da questas colliaziuns violentas e furiusas. Pervi da l’intervenziun da las autoritads, l’insistenza dals patruns e perquai che la gronda part è sfurzada da sa suttametter per gudagnar il da viver, han quellas per ordinari nagin auter effect che da punir u far ir en malura ils agitaturs.»

Enstagl pledescha Smith per il martgà da lavur liber, en il qual dumonda ed offerta stabileschan l’autezza da la paja: «Sche la dumonda suenter quels che vivan da la paja – lavurants, giarsuns, serviturs – crescha en in pajais cuntinuadamain, sch’i dat mintg’onn ina pli gronda purschida d’occupaziun che l’onn precedent, alura n’han ils lavurants nagin motiv da sa colliar per augmentar la paja. La mancanza da mauns maina tar ils patruns ad ina concurrenza ed els chatschan ad aut las pajas per pudair obtegnair lavurants, uschia che schizunt la cunvegna natirala dals patruns da betg laschar crescher la paja perda ses effect.» 

Auzaments da la paja, uschia Smith, furman ina consequenza logica da la creschientscha economica. Decisiva en quest mecanissem na saja betg l’autezza absoluta da l’entrada naziunala, mabain ina creschientscha cuntinuanta: «I n’èn perquai betg ils pajais bainstants, en ils quals il salari è il pli aut, mabain quels che sa sviluppan il pli spert u daventan il pli spert ritgs.» Smith illustrescha quai a l’exempel da l’America dal Nord che sa sviluppava da quel temp fermamain. Là eran las pajas pli autas ch’en l’Engalterra ch’era da quel temp pli ritga. Partind da sias observaziuns dals svilups da ses temp examinescha Smith la relaziun tranter l’autezza da la paja ed il svilup da la populaziun. «L’uman è dependent da pudair viver da sia lavur e sia paja sto almain esser uschè auta ch’el po exister da quella. Per ordinari sto quella schizunt anc esser pli auta, damai ch’i na fiss uschiglio betg pussaivel ad in lavurer da fundar ina famiglia; sia classa sociala muriss alura ora cun la proxima generaziun.» Cura che la paja crescha, pon ils povers proveder meglier lur uffants e consequentamain trair si pli blers dad els. «Ins na duess però betg survesair che quai è be pussaivel en quel grad che la dumonda [dals impressaris] suenter lavur crescha. [...] Restass la paja ina giada sut l’autezza basegnaivla, alura la chatschass la mancanza da forzas da lavur bainprest puspè ad aut. Fiss quella però ina giada pli auta, la smatgass la multiplicaziun surproporziunala bainprest puspè sin l’autezza basegnaivla. En l’emprim cas fiss il martgà sutdotà cun forzas da lavur, en il segund surdotà, uschia che las forzas dal martgà vegnissan a gulivar la paja sin in nivel che correspunda a las relaziuns dal pajais respectivas.» Ina fixaziun da las pajas en la lescha refusa Smith, damai ch’i na saja betg pussaivel «da fixar quella raschunaivlamain tras leschas, cumbain che quai vegn savens pretendì.»

Significativ per Smith è ses proceder empiric ed istoric. Tut sias conclusiuns vegnan savens cumprovadas cun observaziuns e sa basan per part sin in studi da funtaunas intensiv davart il svilup da pretschs da pli baud.

Ulteriuras publicaziuns dad Adam Smith èn tranter auter ‹A Dictionary of the English Language by Samuel Johnson› ch’el ha publitgà il 1755 a moda anonima e divers essais sut il titel ‹Essays on Philosophical Subjects› ch’èn vegnids publitgads postum il 1795. En preschientscha da ses amis ha Smith ars tut las notizias ed ils manuscrits. El vuleva evitar uschia da surlaschar a la posteriuritad insatge nunfinì. 

Smith era cunter in scumond da tschains general: «Sco che l’experientscha mussa, ha in scumond da tschains be anc augmentà l’usuraria, enstagl da l’impedir.» Da fixar in tschains maximal, sco quai ch’igl era il cas da ses temp en l’Engalterra, al pareva però tuttavia nizzaivel. Tenor el dueva quest tschains maximal fixà en la lescha adina giaschair in pau sur il tschains da martgà usità (vul dir sur quel ch’ils debiturs pajan per ordinari per l’emprest da daners). Vegniss el fixà pli bass, alura fiss el tuttina u prest tuttina nuschaivel sco in scumond da tschains general.

Il tschains maximal na dueva però er betg vegnir fixà memia aut sur il tschains da martgà usità. «Vegniss el fixà en l’Engalterra per exempel tar 8 u 10 %, alura giessan ils daners ad emprest per gronda part a glieud d’affars dubiusa ed a planisaders (original englais: "prodigals and projectors"), damai che be quels fissan pronts da pajar in tschains uschè aut.» Qua sa mussa l’experientscha che Smith ha fatg cun la scufla dal martgà da chapital a l’entschatta dal 18avel tschientaner, l’uschenumnada "South Sea Bubble". El era da l’avis ch’in tschains maximal impedeschia ch’il chapital d’in pajais vegnia retratg da la glieud da fatschenta solida, vul dir da quels ch’al applitgeschian cun gronda tschertezza cun gudogn ed avantatg. «Dapertut là nua ch’il tschains legal è fixà be pauc sur il tschains da martgà il pli bass, dattan ils emprestaders la preferenza a la glieud da fatschenta solida, damai ch’els survegnan dad els prest tuttina bler tschains sco quai ch’els ristgassan d’obtegnair da la glieud da fatschenta betg seriusa, e quai bain savend che lur daners vegnan investids uschia a moda bler pli segira.»

Tenor Smith sa lascha la bainstanza da la societad realisar il meglier en in sistem che conceda grondas libertads. Quesnay aveva clamà suenter la libertad da commerzi per far vegnir pli char la granezza e gidar tras quai l’agricultura; tar Smith daventa or da quai l’utopia d’in commerzi liber ch’augmenta la bainstanza dal pajais.

Sia teoria dal stadi parta da quai che la spartiziun da la lavur cumplitgeschia las relaziuns da producziun talmain ch’ina planisaziun en il detagl tras il stadi na fetschia nagin senn pli. I saja perquai meglier da permetter da persequitar interess privats, pertge ch’uschia vegnia la finamira da stgaffir la ritgezza da l’entira societad cuntanschida il meglier.

La consequenza logica da quai è in stadi da dretg burgais che na suonda nagins agens interess, mabain metta be a disposiziun a la societad las cundiziuns da basa. Al stadi cumpetan tenor Smith quatter incumbensas centralas:

Da segirar la furmaziun generala tras il stadi, ha furmà per Smith in tema impurtant, damai ch’el veseva tuttavia ils privels da la spartiziun da la lavur ch’el propagava. Il stadi duaja perquai render accessibel al ‹simpel pievel› ina scolaziun da basa:
«La furmaziun da las classas socialas bassas dumonda forsa en ina societad civilisada e commerzianta suenter ina pli gronda attenziun da vart dal stadi che la furmaziun dals nobels e bainstants. (...) Facilitar po il stadi l’acquist da las enconuschientschas da basa cun endrizzar en mintga plaiv u district ina pitschna scola, en la quala ins uffants vegnan instruids per in pitschen daner, il qual er il pli simpel schurnalier po pajar. (...) E la finala po il stadi endrizzar la scola populara sco indispensabla per il pievel cumin cun far passar mintgin in examen che vul s’acquistar il dretg da corporaziun u che vul cumenzar in commerzi en in vitg u ina citad.»

Tras questas purschidas da furmaziun vegnia pussibilità a l’um cumin da surmuntar tras atgna diligenza la situaziun en la quala el sa chattia tras naschientscha. En il medem senn s’exprima Smith er a favur d’ina concurrenza tranter las universitads. 

Ord vista odierna datti en egl che Smith n’ha betg resguardà sco incumbensa centrala dal stadi da procurar per occupaziun, e quai cuntrari a blers da ses contemporans sco per exempel James Stewart. Smith è partì da la supposiziun (sbagliada) ch’i dettia ina relaziun fixa tranter la dotaziun cun chapital d’in pajais ed il grad d’occupaziun, la quala saja nunmidabla e sa laschia be augmentar sch’i vegnia impundì chapital a moda pli bunmartgada. En cas da libertad da commerzi vegnia quai promovì tras imports favuraivels ils quals sforzian la producziun indigena en il concurs e mainian forzas da lavur e chapital vers auters roms industrials – in effect da la spartiziun da lavur internaziunala. Demobilisaziun e transferiments da chapital sforzian bain da midar plazza, ma qua sa mussian ils lavurants pli flexibels ch’ils schuldads, er perquai che las lavurs en las manufacturas na sa differenzieschian betg tant ina da l’autra.

Ch’i sa tracta qua d’in mecanissem che na sa lascha betg dumagnar da tut ils pertutgads tuttina bain, è Smith però tuttavia conscient. Entant ch’il finanziader po transferir ses daners senza pli gronds problems d’ina fatschenta a l’autra, èsi tant per l’impressari sco er per il lavurant bundant main simpel da midar: L’emprim n’è per ordinar betg sez commerziant, mabain ha stabilì ina structura da spartiziun da lavur cumplexa ed il segund ha sviluppà in’attaschadadad envers ses lieu da lavur, ses conumans e ses ambient. Perquai di Smith cleramain ch’il commerzi che vegnia restrenschi tras il commerzi cun l’exteriur stoppia vegnir sustegnì temporarmain.

Tar Smith chattan ins pia motivs etics che pretendan che dazis vegnian be reducids precautamain, sch’in commerzi ch’era fin qua protegì da la concurrenza da l’exteriur era sa sviluppà uschè bain ch’el aveva pudì emploiar lavurants en grond dumber. Pertge ch’ina «aboliziun andetga dals auts dazis e scumonds d’import pudess manar tut surura ad in’inundaziun dal martgà intern cun martganzia bunmartgada da l’exteriur. Uschia perdessan millis da noss cumpatriots dad oz sin damaun lur plazza da lavur e tras quai lur existenza.» Er per ils impressaris tschertga el ina schliaziun gista: «L’impressari d’ina gronda manufactura vegniss senza dubi a subir grondas sperditas sch’il martgà intern vegniss andetgamain avert per concurrents da l’exteriur ed el vegniss tras quai sfurzà da dar si ses manaschi. Quella part da ses chapital ch’el aveva impundì fin qua per cumprar materias primas e per pajar ses lavurants vegniss el a pudair investir senza pli grondas difficultads en auters manaschis; ma quella part ch’el aveva investì en lavuratoris e maschinas na vegniss el strusch a pudair vender senza ina pli gronda sperdita. Per resguard da ses interess giustifitgads èsi perquai necessari da far tals midaments mai a moda andetga, mabain adina plaunsieu, en plirs pass e pir suenter als avair annunzià ditg ordavant.»

La funcziun centrala dal stadi resta da proteger il possess privat d’usurpaziuns e da garantir che contracts stabilids vegnian tegnids. Smith ha però vivì dal temp dal mercantilissem europeic, il qual sa concentrava surtut sin la controlla dal commerzi cun l’exteriur e che pratitgava uschia in intervenziunissem, cunter il qual Smith argumentava vehementamain. Malgrà quai ha Smith giuditgà il mercantilissem sco ch’el vegniva pratitgà en l’Engalterra en general sco pli liberal che quel da blers stadis vischins, sco per exempel la Frantscha.
Intgins politichers englais da ses temp han stimà autamain la persuna e l’ovra dad Adam Smith. Suenter ses return da la Frantscha è el daventà cussegliader dal chancelier dal tresor britannic. L’onn 1787 è el sa scuntrà repetidamain cun il primminister William Pitt, il qual era in grond admiratur da ‹Wealth of Nations› e che sustegneva decididamain ils princips da commerzi liber da Smith. Ultra da quai steva Adam Smith en contact cun Benjamin Franklin, il bab fundatur dals Stadis Unids. A chaschun dal segiurn da Franklin a Londra ha Smith discutà cun el (e cun auters) mintga chapitel da si’ovra ‹Wealth of Nations› ch’era anc en planisaziun. Plinavant è Smith stà collavuratur dal Political Economy Club, il qual il commerziant a l’engrossa Andrew Cochrane of Brighouse (1693–1777) aveva fundà. En rom da questa collavuraziun ha Smith er obtegnì infurmaziuns economicas, las qualas el ha integrà en si’ovra.

Smith ha crititgà massivamain la politica coloniala da l’Engalterra e d’auters stadis europeics, surtut da la Spagna: «Sco ch’i para èn tuppadad ed ingiustia stads ils motivs centrals ch’han dominà ils plans d’endrizzar las colonias: la tuppadad da currer suenter ad aur ed argient e l’ingiustia da vulair posseder in pajais, dal qual ils indigens innocents na fissan mai vegnids sin l’idea da vulair offender in European.» Cuntrari als mercantilists na resguardava Smith betg sco incumbensa statala da sustegnair l’import dad aur e d’argient. Per el n’eri schizunt betg segir che las quantitads dad aur che vegnivan importadas sur la Spagna nà da l’America dal Sid sajan d’avantatg per l’Europa: Bain daventian products dad aur sco cliniez e pusada d’argient pli bunmartgads; ma da l’autra vart sa sminueschia il niz da l’aur sco med da pajament. Ins stoppia adina purtar cun sai pli grondas quantitads dad aur per disponer da la medema capacitad da cumpra.

Tant per motivs morals sco er per motivs da l’effizienza economica pledescha Smith er per abolir la sclavaria: «L’experientscha da tut ils temps e da tut ils pievels cumprova, sco che jau crai, che la lavur d’in sclav è la finala la pli chara.» Be plantaziuns fitg profitaivlas sco tubac u zutger, uschia Smith, vegnian (anc) da purtar ils auts custs da tegnair sclavs. Per mussar che la sclavaria saja incumpatibla cun ils princips liberals ch’el propaghescha, fa Smith er valair ch’in sclav saja protegì meglier en in stadi cun ina regenza arbitraria – la quala intervegn en dumondas privatas – ch’èn in stadi libertin che protegia il possess privat e sa tegna davent da quel.

Las scrittiras da Smith furman, sper autras, il fundament teoretic dal liberalissem da Manchester da pli tard.

Joseph Schumpeter scriva en sia ‹History of Economics› davart l’ovra da Smith che quella na cuntegnia «gnanc ina idea u metoda analitica e nagin princip analitic che fiss stà il 1776 dal tuttafatg nov». En in’autra ovra caracterisescha Schumpeter la contribuziun da Smith sco sociologia istorica senza relevanza economica.

La pli gronda critica envers Smith e la perscrutaziun da Smith sur radund 170 onns ha probablamain formulà Murray Rothbard il 1995. Tenor Rothbard n’èsi insumma betg giustifitgà da numnar Smith in exponent da l’economia da martgà libra. Sia critica centrala sa drizza cunter la conclusiun da Smith che la valur vegnia stabilida tras ils custs da producziun objectivs e betg tras il giudicament subjectiv dals consuments. Cun quest sbagl fundamental haja Smith tschentà il fundament teoretic per il marxissem ed ultra da quai negà ils progress da ses antecessurs talentads e manà uschia las scienzas economicas sin la faussa via.

Envers societads cun responsabladad limitada, surtut societads d’aczias, aveva Adam Smith ina tenuta fitg critica. P.J. O’Rourke ha perquai fatg la remartga che Smith n’haja betg previs la gronda muntada che las societads d’aczias duevan avair pli tard ed haja perquai valita faussamain quest’instituziun. Medemamain haja Smith betg previs la dimensiun che la Revoluziun industriala dueva cuntanscher (la quala ha da princip cumenzà pir suenter sia mort). E quai cumbain che Smith enconuscheva James Watt ed admirava si’invenziun. Tenor O’Rourke n’haja Smith betg previs la Revoluziun industriala perquai che Smith saja stà da l’avis che quella haja gia gì lieu durant ses agen temp da vita.
James Buchan crititgescha che Smith descrivia in mund static che na fetschia quint ni cun creschientscha ni cun diminuziun da la populaziun ed en il qual na cumparian er betg impressaris innovativs. Innovaziun descriva Smith exclusivamain en la furma da meglieraments che succedan en pitschens pass. Impressaris che realiseschan invenziuns fitg innovativas, sco per exempel Thomas Edison, – als quals vegn savens attribuì ina funcziun centrala en analisas economicas modernas – vegnan spretschads da Smith sco "projectors" che sfarlattian chapital per ideas nunrentablas.

Tant James Buchan sco er Helen Winter & Thomas Rommel crititgeschan plinavant che Smith laschia quasi da la vart dal tuttafatg la muntada da las dunnas sco participantas a la vita economica. Questa constataziun sto però vegnir relativada en quel senn che Smith suonda en questa dumonda la chapientscha generala dal temp.

Cun tutta acribia ha Adam Smith attatgà las restricziuns, cun las qualas stadis mercantilistics impedeschian il traffic transcunfinal da raubas e chapital. Alan Wolfe ha remartgà che Smith n’haja percunter strusch appellà d’allontanar ils impediments areguard l’immigraziun e l’emigraziun da persunas.

En ‹Wealth of Nations› argumentescha Smith extendidamain cun exempels istorics; tenor R.H. Campbell ed A.S. Skinner na correspunda ses proceder però betg a las reglas da la scienza da l’istorgia. Il materia istoric che Smith dovria, saja be relevant per render chapiblas sias analisas. Problematic daventia quest proceder en cas, nua ch’il material istoric daventia central per l’argumentaziun da Smith.

Alan Greenspan percunter è surstà co che nossa chapientscha odierna da l’effect dal martgà e da la concurrenza libra saja per gronda part gia cuntegnida en las ponderaziuns dad Adam Smith. Per Greenspan furma ‹Wealth of Nations› ina da las pli grondas prestaziuns da l’istorgia spiertala.

Amartya Sen è da l’avis che ‹Wealth of Nations› da Smith haja influenzà a moda monumentala nossa chapientscha da quai che dueva vegnir numnà pli tard ‹chapitalissem›. Sias enconuschientschas hajan mantegnì lur muntada fin il di dad oz. Tenor Sen è Smith stà da l’avis ch’il mecanissem dal martgà be per sai na bastia tuttavia betg. Per che l’economia da martgà funcziunia saja ultra da quai indispensabla la fidanza tranter ils acturs inclusiv las bancas. Smith explitgescha en si’ovra ils mecanissems ch’han per consequenza che questa confidenza vegn magari disturbada. Ils problems actuals da firmas e bancas, uschia Sen, na fissan tuttavia betg misterius per Smith.

Il purtret da Smith cumpara sin ina bancnota da 50 glivras pli veglia d’ina banca da la Scozia e sin la bancnota da 20 glivras sterlinas da la Bank of England ch’è vegnida preschentada il 2006. Ad Edinburgh sa chatta dapi il 2008 en vischinanza da la catedrala da St. Giles in monument che regorda ad Adam Smith.





</doc>
<doc id="12334" url="https://rm.wikipedia.org/wiki?curid=12334" title="Militar">
Militar

Far militar è l'expressiun usitada per survir en in'armada cun sistem da miliza. Caracteristic per il militar èn l'uniformaziun e l'ierarchia. Quai sa mussa cunzun entras ils grads militarics, il s'annunziar, las posas ("attent" e "repaus") ed ils cumonds. Tipic per il militar svizzer è il sistem da milizia, la scola da recruts obligatorica, il tir obligatoric annual ed ils curs da repetiziun.

Mintga burgais svizzer vegn a la recrutaziun examinà entras l'Armada svizra ed incorporà en ina secziun sche el vegn betg zavrà ora e partius en el survetsch civil u schurmetg civil tar limitas corporalas. Tgi che fa survetsch militar vegn a lura en ina caserna ingua ch'el absolvescha la scola da recruts (RS) che cuzza 18 u 21 emnas. Dapi curt daja er la pussibilitad da far survetsch lung per sa deliberar dals curs da repetiziun.
Da distinguer es il term da organisaziuns paramilitaricas, dentant stattan questas organisaziuns medemamain sut il dretg internaziunal da guerra. Ils members da tals exercizis pon vegnir considerads militars, surtut sche ei vegnan organisads d'ina autoritat centrala stabilisada che procloma l'autoritat sur in territori determinà e, ina pretensiun nunremplazzabla, s'identificheschan sur x in tip d'uniforma.

Il term "militar" po sa referir, ad ina gruppa, a las instituziuns, installacziuns, equipament, vehichels e tut quai che fa directamain part da las forzas armadas, creads e organisads tenor la missiun fundamentala, dentant betg exclusiva, da defender la suveranitad territoriala dal stadi cun las armas en cas che quai fiss necessari.

La ideologia che defenda la ductrina da l'armada sur la societad porta il num "militarissem".

Il term «militar» deriva dil latin "militarius", da "miles" (genitiv "militis") che significa «schuldà».

La figura dil guerrier es gia presenta en il temp prehistoric, a l'entschatta da las societads umanas, uschia entras cunfrontaziuns entras autras gruppas d'humans, inizialmain provocads tras cunflicts pertutgond la lutga per surviver. A l'entschatta en las societads collecturs-chatschadurs separticipavan tut members dal clan a la defensa da quest. Durant l'evoluziun cumparan la specialisaziun da la lavur e la differenciaziun tranter singuls individuums, ed è sefurma las differentas classas socialas u castas. Tranter questas, la casta guerrera u militara. Quella fuva normalmein situada en las classas dominantas da la societad, principalmain perviada las necessitads da defensa ed il surviver da la societad da la quala els fagevan part.

Era sche la discussiun cura che las empremas guerras han giu lieu vegn anc menada ferventamain, es è fitg probabel che quai fuva in resultad da la specialisaziun da las differentas gruppas d'umans en connex cun la svilluppaziun da l'agricultura che ha spartgí la carstgaunadad en duas gruppas, agriculturs e chatschadurs. Ferton ch'ils emprems èn sa domicilisads èn ils secunds restads nomads. En periodas da fom ési fitg probabel che gruppas da chatschadurs han attatgà culegnas e quels han s'organisà per la defensa. Da la medema maniera cumpara la figura dil schuldà cura che las societads agriculturas fan la divisiun sociala e da lavur e cumenzan a crear patents.


</doc>
<doc id="12339" url="https://rm.wikipedia.org/wiki?curid=12339" title="Epoca da las revoluziuns">
Epoca da las revoluziuns

L’epoca da las revoluziuns, er numnada epoca da las revoluziuns burgaisas, cumpiglia il temp da ca. 1774/76 fin il 1848. Questa fasa relativamain curta – en cumparegliaziun cun autras epocas istoricas – è segnada d’in grond dumber da revoluziuns che tanschan da la Revoluziun americana e Revoluziun franzosa a la fin dal 18avel tschientaner fin las Revoluziuns europeicas dal 1848/49. Da discurrer d’ina èra da ‹revoluziuns› (en il plural) è er giustifitgà tras il fatg che l’illuminissem ha revoluziunà la moda da pensar da l’uman en in vast senn e ch’il medem spazi da temp è ultra da quai segnà da l’emprima fasa da la Revoluziun industriala. 

Quest artitgel da survista focussescha surtut sin las premissas spiertalas e sin ils svilups politics da l’epoca. L’emprim vegnan tematisadas dumondas da periodisaziun. Co e daco che quellas divergeschan per part marcantamain ina da l’autra vegn illustrà a l’exempel dal term fundamental ‹temp modern› e da dus terms centrals da l’istoriografia ‹temp da sava› (Reinhart Koselleck) ed ‹il lung 19avel tschientaner› (Eric Hobsbawm). En la segunda part da l’artitgel vegnan preschentadas curtamain las caracteristicas dal cumenzament da l’epoca (accents: illuminissem, Revoluziun franzosa), illustrads ils dus princips opposts ch’han segnà ils onns dal 1815 fin avant il 1848 e purschì ina survista dals eveniments revoluziunars dal 1848/49 che marcheschan la fin da l’epoca.

L’epoca da las revoluziuns furma in temp da transiziun tranter la premoderna e la moderna. Ma formulond questa constataziun sa tschenta automaticamain la dumonda: tge precis signifitga il term ‹moderna› u ‹epoca moderna›? L’avischinaziun che suonda cumenza cun in curt excurs en la ‹preistorgia› dal term e mussa silsuenter che ‹moderna› designescha tant in’epoca istorica sco er in concept spiertal.

L’emprima cumprova dal pled ‹modern› è da chattar en sia furma latina en ina circulara da papa Gelasius I or dal 5avel tschientaner. En quella vegn il term duvrà per il temp «che la persuna che scriva ha sez vivì».

Bernhard da Chartres (numnà Sylvestris, 1080–1167) dovra il term en ina sumeglia istorica, en la quala el descriva la posiziun da l’uman modern envers la tradiziun cun ils suandants pleds: «Nus essan nanins che sesan sin ils givels da gigants. Nus pudain vesair pli lunsch che noss perdavants ed en quel grà è nossa savida pli gronda che quai che lur savida era. Ma nus na fissan nagut, sche la summa da lur savida n’ans mussass betg la via.»

Il pled latin "modernus" (‹nov›, ‹dal temp nov›, ‹contemporan›) deriva da l’adverb latin "modo" (‹gist›, ‹pir gist›). Pli tard è el arrivà sur il franzos ("moderne" e "moderniser") tranter auter en il tudestg, nua ch’il term cumpara a partir dal 1727 sco pled ester che serva a cunfinar il nov dal vegl ed antic. "Modernité" sco substantiv vegn duvrà l’emprima giada il 1849 da Chateaubriand (en in senn pegiurativ), per vegnir reprendì a moda decisiva da Charles Baudelaire l’onn 1859. En la lingua tudestga vegn l’expressiun "Moderne" duvrada l’emprima giada dad Eugen Wolff che l’applitgescha en il senn dad ‹art modern›. 

Dapi ch’il term ‹moderna› è s’etablì dal temp dal natiralissem, è el adina restà in pau intschert. Savens designescha el simplamain mintga nov stil u gener d’art ch’è londervi da s’etablir. Ozendi vegn la noziun ultra da quai savens duvrada en la lingua da mintgadi sco sinonim per ‹a la moda› ubain en il senn da ‹contemporan›. E l’expressiun ‹modernitad› vegn savens associada cun terms sco ‹progressiv›, ‹innovativ› ed ‹actual›. Er ‹modernissem› vegn applitgà en ils pli differents champs tematics e designescha fenomens spezials (e quai per part tuttavia er en in senn negativ u critic).

Istoricamain designescha ‹moderna› u (pli usità) ‹temp modern› la vieuta envers la tradiziun sco ch’ella ha gì lieu sin ils pli divers secturs da la vita en consequenza da la Revoluziun industriala, da l’illuminissem e da la secularisaziun. Da princip po il term designar tant in’epoca istorica sco er in concept filosofic.
En la "Querelle des Anciens et des Modernes" (1687) vegniva ‹moderna› anc duvrà sco noziun opposta a l’antica. Pir en il 19avel tschientaner èsi vegnì en moda da cunfinar cun quest term en general il temp preschent dal passà. Sco epoca istorica designescha ‹moderna› dapi lura il temp da las grondas midadas spiertalas, economicas, politicas e culturas ch’han gì lieu a la fin dal 18avel ed a l’entschatta dal 19avel tschientaner. Quest temp vegn magari er numnà ‹temp da fundaziun›, quai che renviescha a las repercussiuns che quests eveniments duevan avair sin las proximas epocas istoricas.

Sco elements caracteristics da la moderna sco epoca istorica vegnan considerads:

Per la chapientscha da la moderna èsi impurtant da clamar en memoria ch’i na sa tractava tar blers da quests elements – che sa chapeschan pli tard da sasez – tuttavia betg da persvasiuns ch’èn stadas preschentas adina e dapertut. Epocas sa laschan caracterisar il meglier tras quai ch’ils umans dal temp respectiv acceptan senza ponderar pli ditg sco ‹vardads› evidentas e sco persvasiuns da basa. Questas evidenzas sa midan cun l’ir dal temp sco che mussa la teoria dals paradigmas da Thomas S. Kuhn.

Cun schlargiar il term ad in concept filosofic ch’ha er influenzà las scienzas, la litteratura ed ils arts daventa ‹moderna› in’epoca spiertala che tanscha lunsch sur il ‹temp da fundaziun› ora. L’epoca da la moderna, chapida en quest senn, vegn substituida tenor tschertas teorias vers la mesadad dal 20avel tschientaner d’ina postmoderna; quella furma in cuntramoviment spiertal en il qual s’exprima la sceptica envers ils concepts moderns. Caracteristic per la moderna è – surtut en confrunt cun la postmoderna – ch’ella ha remplazzà la tradiziun tras novas ‹empermischuns› che sugereschan in catalog da valurs e punct da referiment bain vaira different dal precedent, ma tuttina danovamain stabil. Gist quai vegn crititgà dapi la mesadad dal 20avel tschientaner sco pretaisa che na sa lascha betg mantegnair. Norbert Bolz ha formulà quai sco suonda: «Tge che nus numnain moderna – pia il temp tranter l’illuminissem europeic e l’Emprima Guerra mundiala – ans ha surchargià cun pretensiuns idealisticas e giavinà cun ideals umanistics. Uschia avain nus oz ina tenuta ambivalenta envers la moderna: ella è a medem temp utopia e dischariel. Perquai avain nus oz talmain fadia, d’entrar a moda suverana en in temp nov. Nus avain in trauma da sdisada da la moderna ch’è ida a fin.»

Tut tenor sch’ins accentuescha la moderna sco epoca istorica ubain sco concept spiertal, vegn er ses cumenzament definì a moda fitg differenta: sut l’aspect da l’istorgia spiertala cumpiglia la moderna er la premoderna ch’iniziescha en il 15avel tschientaner cun la renaschientscha; ord vista economica cumenza ella vers la mesadad dal 18avel tschientaner cun l’industrialisaziun; la moderna politica è colliada cun la Revoluziun americana e la Revoluziun franzosa sco er cun il naziunalissem dal 19avel tschientaner; ed en l’art, sco denominaziun d’in singul stil, è il term surtut collià cun ils decennis da la fin dal 19avel e l’entschatta dal 20avel tschientaner. 

En la litteratura è la moderna segnada d’experiments cun novas tecnicas litteraras. Tar las ovras centralas da la moderna litterara tudestga tutgan: il roman da Rainer Maria Rilke ‹Die Aufzeichnungen des Malte Laurids Brigge› (1910) sco er ses ciclus da poesias ‹Duineser Elegien› (1923) e ‹Die Sonette an Orpheus› (1922), ils romans e raquints da Franz Kafka, ‹Berlin Alexanderplatz› (1929) dad Alfred Döblin, ‹Der Mann ohne Eigenschaften› (1930–1952) da Robert Musil, ‹Die Schlafwandler› (1931–1932) da Hermann Broch, ‹Tauben im Gras› (1951) da Wolfgang Koeppen. Ed en l’ulteriura litteratura mundiala: ‹A la recherche du temps perdu› (1913–1927) da Marcel Proust, ‹The Waste Land› (1922) e ‹Four Quartets› (1944) da T.S. Eliot, ‹Cantos› (1917–1970) dad Ezra Pound, ‹Mrs. Dalloway› (1925) da Virginia Woolf sco er ‹Ulysses› (1922) e ‹Finnegans Wake› (1923–1939) da James Joyce. Tut questas ovras èn segnadas d’in stil che reflectescha mintgamai sin si’atgna moda e maniera la fragmentaziun da champs d’experientscha e che tschertga suenter novas furmas d’expressiun.

En l’istorgia d’art sa tracti tar la moderna classica da l’epoca che suonda a la belle époque e ch’ha culminà a l’entschatta dal 20avel tschientaner en las ovras revoluziunaras dals fauves, cubists, futurists, vortizists, expressiunists ed avantagardists. Represchentants tipics èn Henri Matisse, André Derain, Pablo Picasso, Georges Braque, Max Beckmann, Franz Marc, Paul Klee, Piet Mondrian, Marc Chagall e Wassily Kandinsky. En l’architectura è la moderna surtut colliada cun ils suandants nums: Frank Lloyd Wright, Le Corbusier, Ludwig Mies van der Rohe, Ernst May, Konrad Wachsmann, Oscar Niemeyer sco er en general cun il Bauhaus.

Sco segns caracteristics d’ina moderna entaifer la musica vala d’ina vart ina ruptura cun l’istorgia sco ch’ella n’era anc mai vegnida formulada a moda uschè radicala (quella tanscha da l’abandun da la tonalitad tar Schönberg fin al distatgament cumplet da la noziun da la musica e da l’ovra tradiziunala, per exempel tar John Cage). Da l’autra vart è però sa manifestà in pluralissem da stils sco ch’i n’aveva mai dà fin qua. Pervi da quai n’è la ruptura cun la tradiziun er betg stada uschè radicala sco quai ch’igl era vegnì postulà. La gronda part da las represchentaziuns d’operas e dal manaschi da concerts è per exempel anc adina orientà quasi cumplettamain a la tradiziun.
Las expectoraziuns davart il concept da la moderna e sia dataziun ch’èn vegnidas fatgas fin qua èn segnadas d’ina perspectiva eurocentrica; sa restrenschend sin quella ston ins esser conscient che vastas parts dal mund sco il territori arab, l’Africa e l’Asia èn tut tenor stads da quel temp – abstrahà da l’influenza da vart dals commerziants u colonisaturs dal vest – sut l’ensaina da tut auters svilups politics e spiertals. Per reflectar il term da la moderna a moda critica ed al schliar dal context da l’istorgia europeica vegn per part er fatg valair ch’i saja inditgà da discurrer tar ils svilups actuals d’ina ‹segunda moderna›. Per Ulrich Beck, ch’ha introducì quest term, è quella segnada dal fatg ch’ella sorta dal rom categorial da la societad industriala e dal stadi d’assistenza sociala naziunal ch’era collià cun quel; al lieu da questas veglias categorias èn ils novs svilups segnads d’ina politica da la globalisaziun e da l’avertura vers ina societad mundiala. En il medem senn differenziescha Andreas Heuer tranter ina ‹moderna europeica› – istorica – ed ina ‹moderna mundiala› en plain svilup. Quest’ultima emprova da chapir ils svilups ordaifer l’Europa – en l’Asia, l’America Latina, il mund arab ed en l’Africa – en il context da lur svilups istorics respectivs. Sper svilups identics resp. sumegliants sa sviluppan là er tut atgnas furmas d’expressiun da ‹moderna›, e quai en la politica, la societad e la cultura. Cuntrari a la postmoderna sa tracti tar il term da la moderna mundiala d’ina formulaziun pli averta per svilups en tut il mund che sa laschan colliar cun la noziun generala da la moderna. Faschond quest pass na sa restrenschess il term ‹moderna› betg pli (be) a tschiffar in svilup istoric (europeic) gia terminà.

L’istoriograf tudestg Reinhart Koselleck (1923–2006) ha sa laschà inspirar da la metafra da la furca ("Bergsattel") ed ha creà il term da la "Sattelzeit" per descriver il temp da transiziun u la sava d’epoca tranter il temp premodern e modern. (En las ulteriuras linguas vegn sia noziun per ordinari circumscritta sco ‹temp da scharnier› u ‹temp da sava›.) Koselleck emprova da tschiffar cun ses term la fasa tardiva da l’illuminissem ed il temp avant e suenter las revoluziuns (ca. 1750 enfin 1850 u 1870).

Sco in dals auturs da l’ovra da referenza ‹Geschichtliche Grundbegriffe› ha Koselleck constatà che quest temp da grondas midadas politicas e socialas ha effectuà tar numerus terms-clav ina midada da significaziun fundamentala (p.ex. ‹stadi›, ‹burgais›, ‹famiglia›) resp. che bleras noziuns-clav èn insumma pir vegnidas introducidas da quel temp (p.ex. ‹imperialissem›, ‹communissem›, ‹classa›). Questa midada da significaziun è da chapir tenor Koselleck en quel senn che l’epoca ha accentuà bler pli ferm che las epocas precedentas il svilup istoric sco midada e moviment; quai ha gì per consequenza ch’era las noziuns directivas entaifer la politica èn sa spustadas da l’atemporal e static vers cuntegns anticipatorics, orientads al futur. Cumplettond e schlargiond quest concept dals terms fundamentals sa laschan alura tschiffar ulteriurs process da midaments ch’èn caracteristics per l’epoca: la vieuta demografica e sociala, la revoluziun sin il sectur dal traffic, l’industrialisaziun, las novas furmas da cultura e da consum.

Il term dal ‹lung 19avel tschientaner› ha creà l’istoriograf britannic Eric Hobsbawm (1917–2012). Tenor sia chapientscha cumpiglia quel la fasa dal 1789 fin il 1914. En il decurs da la Revoluziun franzosa (1789) eri reussì a la burgaisia da rumper la predominanza da l’aristocrazia. E l’Emprima Guerra mundiala (1914–1918) dueva la finala manar ad ina nova unda da midadas politicas ch’han effectuà ina democratisaziun e popularisaziun da la politica. 

Il 19avel tschientaner è segnà da l’industrialisaziun, da la vieuta demografica (migraziun ed urbarisaziun sco fenomens en massa), dal princip dal stadi naziunal sco er dal fatg che la societad è vegnida dominada pli e pli ferm dals princips da la burgaisia. La scienza e la furmaziun èn daventadas adina pli impurtantas ed èn vegnidas messas a disposiziun ad adina pli grondas parts da la populaziun. Per il mund ordaifer l’Europa ha quest’epoca en emprima lingia muntà sutmissiun e colonisaziun tras las pussanzas grondas europeicas, quai che dueva culminar en la fasa da l’imperialissem 1885–1914.

L’epoca che vegn resguardada sco caracteristica per il 19avel tschientaner cumpiglia uschia radund 125 onns ed è en quest senn per 25 onns ‹memia lunga›. Analog vegn savens discurrì dal ‹curt 20avel tschientaner› sco epoca che tanscha dal 1914 fin la vieuta dal 1989. La cesura tranter quests dus tschientaners furma l’Emprima Guerra mundiala che vala sco ‹catastrofa originara dal 20avel tschientaner›.

Ord vista da la filosofia è il 18avel tschientaner stà segnà da l’illuminissem e marchescha en quel senn il cumenzament dal temp modern en l’Europa. Ma facticamain è la noblezza stada sur lung temp a la pussanza, e quai en tscherts stadis en furma da l’absolutissem. Vers la fin dal tschientaner ha alura però l’uschenumnà terz stan u pli concret la burgaisia cuntanschì la pussanza u almain la participaziun politica. L’eveniment-clav en quest svilup ha furmà la Revoluziun franzosa, e quai cumbain che quella dueva manar a guerras revoluziunaras, ad in reschim da terrur ed a la praisa da la pussanza tras Napoleun Bonaparte.

La filosofia da l’illuminissem è stada in cuntramoviment cunter la curuna e la baselgia. Ella ha da sia vart influenzà intgins monarcs che sa chapivan sco monarcs sclerids. Diderot e d’Alembert han edì l’‹Encyclopédie ou Dictionnaire raisonné des sciences, des arts et des métiers› che dueva render accessibla ad in vast public la savida cumpletta dal temp e ch’ha uschia er derasà infurmaziuns brisantas. Ina nova schientscha da la burgaisia è ultra da quai sa formulada en la litteratura. En Germania ha per exempel Gotthold Ephraim Lessing refurmà il teater cun la tragedia burgaisa e cun las ideas da l’illuminissem. E las ovras da Goethe e Schiller sco er da Gottfried August Bürger duevan irradiar fin lunsch viaden en il 19avel tschientaner.

Entaifer l’economia han las ideas mercantilisticas, che prevesevan ina rolla centrala dal stadi, survegnì concurrenza en furma dal liberalissem economic. Ils princips da quel ha formulà Adam Smith il 1776, e quai betg senza ignorar la dumonda sociala. A medem temp è la scienza sa sviluppada vinavant ed ha dà novs impuls a l’agricultura ed a la producziun da rauba. En la segunda mesadad dal 18avel tschientaner han era cumenzà a vegnir visibels ils emprims effects da la Revoluziun industriala, a l’entschatta surtut en la Gronda Britannia. 

Politicamain ha l’absolutissem furmà l’emprova dal monarc da liar a sia persuna uschè blera pussanza sco pussaivel, e quai a disfavur dals stans. Tras maridaglia resp. successiun d’ierta eran las relaziuns dinasticas sa stabilisadas talmain che la politica en l’Europa vegniva dominada da radund 15 famiglias. Il pievel cumin viveva percunter savens en relaziuns relativamain povras – sco gia en il tschientaner precedent e fin lunsch viaden en il 19avel tschientaner.

En Frantscha han divers motivs manà ad ina malcuntentientscha politica creschenta: in’auta chargia da tributs, l’inflaziun, la mancanza da refurmas, nauschas racoltas. Il 1789 è prorutta ina sullevaziun dal pievel e politichers da derivanza betg nobla èn arrivads a la pussanza politica. Quels han l’emprim introducì ina constituziun moderada-monarchistica, pli tard ina constituziun republicana. Ils princips da ‹libertad, egualitad, fraternitad› èn vegnids inscrits en la ‹Decleraziun dals dretgs da l’uman e dal burgais›. Al lieu da la ‹grazia da Dieu› è vegnida tschentada la suveranitad dal pievel ch’ha furmà ina premissa per il svilup dal stadi modern; plaunsieu èn sa constituidas partidas ed ideologias politicas. Er la pretensiun da l’emancipaziun da la dunna è vegnida formulada l’emprima giada. Bleras da las ideas e dals postulats han però pir pudì vegnir realisads en il decurs dal 19avel e 20avel tschientaner. 

Suenter la fin dal reschim da terrur l’onn 1799 è bainprest sa mess a la pussanza dal stadi il general Napoleun Bonaparte. En rom da las Guerras da coaliziun ch’èn suandadas ha el manà cun success sias truppas tras mez l’Europa. En ils pajais occupads u dividids èn sa svegliads novs sentiments naziunals, uschia er en Germania u en Svizra. Il temp da Napoleun è ì a fin il 1815 cun il Congress da Vienna.

Suenter la sconfitta da Napoleun en la Battaglia da Waterloo e sia exiliaziun èn vegnids mess enturn ils conclus ch’eran vegnids negoziads en rom dal Congress da Vienna. La finamira era da restabilir en l’Europa in urden tenor ils princips da la restauraziun, vul dir cun returnar a las relaziuns dal temp avant la Revoluziun franzosa. Per quest intent han ils monarcs conservativs Franz I da l’Austria, il zar russ Alexander I ed il retg prussian Friedrich Wilhelm III fundà l’Allianza sontga.

In’impurtanta rolla politica ha giugà il prinzi von Metternich ch’era oriund da la Renania e che steva en servetsch da l’imperatur austriac. El ha fatg passar ils uschenumnads Decrets da Karlsbad dal 1819, ils quals han muntà ina ferma restricziun da tutta activitad politica. En Germania èn sinaquai emigrads litterats sco Heinrich Heine e Georg Büchner (1831 resp. 1835), medemamain Karl Marx (1843) ch’era stà avant redactur da la ‹Rheinische Zeitung› a Cologna. 

Entaifer la Confederaziun tudestga èn ils onns suenter ils Decrets da Karlsbad segnads da duas tendenzas oppostas. L’emprima da quellas furma l’uschenumnà (temp dal) Biedermeier. Cun questa noziun vegnan designadas las forzas politicas, socialas e culturalas ch’han acceptà las tendenzas restaurativas resp. ch’han resignà ed èn sa suttamessas a quellas. Sco denominaziun d’epoca è quest term però betg conturà cleramain, damai che bleras associaziuns cun il Biedermeier derivan da la fin al 19avel tschientaner e ston perquai valair sco attribuziuns projectadas.

La segunda tendenza è quella dal Vormärz. Cun quest term – che sa referescha a la Revoluziun da mars dal 1848/49 – vegnan designadas las forzas ch’han empruvà da surmuntar la bloccada restaurativa e da fular (danovamain) via a midaments politics en il senn liberal e naziunal. Per intgins istoriografs cumenza la perioda dal Vormärz gia il 1815 e dura fin il 1848. Surtut entaifer l’istorgia politica è però pli usitada la definiziun dal Vormärz sco ils onns tranter il 1830 ed il 1848. Ina cesura politica decisiva ha numnadamain furmà la Revoluziun da fanadur franzosa dal 1830, la quala ha dà nov schlantsch als moviments liberals e naziunals che duevan culminar en ils eveniments dal 1848/49.

Sco Revoluziuns europeicas dal 1848/49 vegnan resguardadas las sullevaziuns revoluziunaras ch’han gì lieu da quel temp en divers principadis europeics e ch’èn tuttas l’expressiun d’ina modernisaziun retardada da la societad, l’economia ed il sistem politic. Quai ch’era vegnì stgatschà a l’ur decennis a la lunga entaifer il ‹sistem Metternich› è prorut andetgamain. E suenter che las revoluziuns èn vegnidas abattidas, dueva suandar en la segunda mesadad dal 19avel tschientaner l’epoca d’in naziunalissem sfranà, dirigì da surengiu, e da l’imperialissem. 

En bleras regiuns da l’Europa eri vegnì a tensiuns socialas, economicas e politicas, las qualas èn sa stgargiadas l’entschatta 1848. Dal moviment revoluziunar èn vegnidas tschiffadas d’ina vart regiuns che sa chattavan gia pli u main a la sava da l’industrialisaziun (sco la Frantscha, ils stadis da la Confederaziun tudestga u l’Italia Superiura), ma er tals ch’eran anc structurads dal tuttafatg a moda agrara (sco p.ex. l’Italia dal Sid u vastas parts da la Monarchia da Habsburg). La finamira da cuntanscher l’autodeterminaziun naziunala po vegnir resguardada sco element communabel da tut questas revoluziuns. Sco impurtants centers da las revoluziuns europeicas dal 1848/49 valan sper la Frantscha surtut ils stadis da la Confederaziun tudestga (t.a. la Prussia, Baden, Holstein, Saxonia, Baviera, Francfurt, l’Austria e la Boemia) e da la Peninsla Taliana (t.a. la Toscana, Lumbardia, Veneto, Sardegna, il stadi pontifical e la Sicilia), la Pologna tripartida (surtut la provinza Posen che steva sut domini prussian) sco er l’Ungaria che sa sfadiava da daventar independenta. En l’ost da l’Europa han las sullevaziuns irradià fin en la Transilvania ed en ils principadis dal Danubi Valachia e Moldavia.

Per ils contemporans avevan las revoluziuns fatg naufragi il pli tard l’atun 1849. In tschientaner a la lunga èn er ils istoriografs stads da quest avis. Oz però giuditgesch’ins ils success immediats ed ils effects a lunga vista a moda bler pli positiva. En blers pajais europeics è vegnida terminada la liberaziun dals purs e la refurma agrara; plinavant è sa mess tras – cun paucas excepziuns – il princip constituziunal, èn vegnids segirads ils dretgs fundamentals individuals ed instradada ina parlamentarisaziun da l’urden politic, e quai cumbain che las resistenzas ed ils cuntrapais èn sa mantegnids anc ditg.

En ils principadis talians e tudestgs ha la terrada violenta da la furmaziun da stadis naziunals gì a mesa vista per consequenza che la revoluziun è quasi sa vieuta. Blers istoriografs interpreteschan ils svilups ch’èn suandads a la revoluziun sco ina ‹revoluziun da surengiu›. Sin la Peninsla Taliana ha quella manà a la fundaziun dal Reginavel Talian, e quai sin iniziativa da Camillo Benso, cont da Cavour, il primminister dal Reginavel da Sardegna-Piemunt. En Germania èsi vegnì tranter il 1866 ed il 1871 sin iniziativa dal primminister prussian Otto von Bismarck tar la fundaziun dal stadi naziunal tudestg, l’Imperi tudestg sut predominanza prussiana.



</doc>
<doc id="12343" url="https://rm.wikipedia.org/wiki?curid=12343" title="Athen">
Athen

Athen è la chapitala da la Grezia. L'onn 2011 dumbrava la citad 3'090'508 abitants.


</doc>
<doc id="12344" url="https://rm.wikipedia.org/wiki?curid=12344" title="Belgrad">
Belgrad

Belgrad è la chapitala da la Serbia. L'onn 2011 dumbrava la citad 1'166'763 abitants.


</doc>
<doc id="12346" url="https://rm.wikipedia.org/wiki?curid=12346" title="Dublin">
Dublin

Dublin è la chapitala da l'Irlanda. L'onn 2016 dumbrava la citad 553'165 abitants.


</doc>
<doc id="12347" url="https://rm.wikipedia.org/wiki?curid=12347" title="Kiev">
Kiev

Kiev (ucranais Київ/"Kyjiw" []; russ Киев/"Kijew") è la chapitala da l'Ucraina. L'onn 2015 dumbrava la citad 2'900'920 abitants.


</doc>
<doc id="12348" url="https://rm.wikipedia.org/wiki?curid=12348" title="Bratislava">
Bratislava

Bratislava è la chapitala da la Slovachia. L'onn 2015 dumbrava la citad 422'932 abitants.


</doc>
<doc id="12349" url="https://rm.wikipedia.org/wiki?curid=12349" title="Brüssel">
Brüssel

Brüssel è la chapitala da la Belgia. L'onn 2016 dumbrava la citad 1'187'890 abitants.


</doc>
<doc id="12350" url="https://rm.wikipedia.org/wiki?curid=12350" title="Oslo">
Oslo

Oslo è la chapitala da la Norvegia. L'onn 2016 dumbrava la citad 658'390 abitants.


</doc>
<doc id="12351" url="https://rm.wikipedia.org/wiki?curid=12351" title="Riga">
Riga

Riga (letton "Rīga") è la chapitala da la Lettonia. L'onn 2017 dumbrava la citad  641'423 abitants.


</doc>
<doc id="12356" url="https://rm.wikipedia.org/wiki?curid=12356" title="Pass dal Segnas">
Pass dal Segnas

Il Pass dal Segnas (2627 m.s.M.) es in pass alpin che collia il Chantun Glaruna cul Chantun Grischun. El maina dad Elm en Glaruna vi Flem e collia aschia il Sernftal e la Surselva. Sil cuolm es il cunfin da l'aua tranter la Linth ed il Rain.

El sid, vegnend da Flem curt avant il pass sa catta la rusna Sogn Martin agl ur da las "Set soras". Sogn Martin es era representà en la vopna comunala da Flem. Ils 12 da marz ed ils 30 da settember glischa il sulai atras la rusna sin la baselgia dad Elm.
En il ost dil pass stat il marcant Piz Segnas cun ina altezza da 3099 meters.

Durant la Segunda Guerra Mundiala han ins construí in albiert militaric. Il pass avaiva maina ina pli granda impurtanza economica cunquai ch'il pass es cun fitg aut e strusch passabels cun vatgas.
La chanzun dal "Scarvon Gion Paul da Flem" raquinta che glarunais hajan engulà la biestga da Flem sur ils pass. Tenor Bundi vegn qua pli probabel mischedà cunflicts culs cunfins vers Glaruna cun in enguladetsch da biestga durant ina guerra cura ch'ins ha manà vatgas sur il Cunclas giu.

Igl access dad Elm es fitg stip, in levgiamaint es la pendiculara sil Nideren.
Da Flem es igl access pli planivs e pli lungs. Fin igl onn 2015 menava ina cabina construida 1956 da Naraus siadora si Cassons. Oz es Naraus la staziun che levgiescha igl access al pass. Naven dil Fil de Cassons, 2700 m.s.M., contonsch'ins sbassond per 300 meters d'altezza il plaun dil Segnas sura. Igl access da la vart da Flem es vegní menders cunquai che naiv perpetna es luada e la cabina da Cassons spazzada.
La Secziun Rezia dal SAC ha construí 1899 ina tegia da club sin 2130 m.s.M.

Igl emprim hotel da Flem, avert 1870 entras Mathias Candrian, porta il num "Segnes" suenter il pass dal Segnas.



</doc>
<doc id="12363" url="https://rm.wikipedia.org/wiki?curid=12363" title="Otto Hürsch">
Otto Hürsch

Otto Hürsch-Müller (* 21 da matg 1860 a Zofingen; † 27 da december 1947 a Cuira) fuva in pastizier svizzer. 1887 ha el creà ils renomads craps-persic da Cuira, ils quals vegnan anc oz producì entras il pastizier jauer Arthur Bühler.
Il bab Jakob Heinrich Hürsch, reformà e fravi d'irom, ha gia baud surprì la fravgia da ses bab a Zofingen. La fravgia ha survegnì da incumbensa da producir tut las chalderas a vapur per tut las navs dal Lai da Constanza. Per accumplir quai ha Jacob Heinrich Hürsch prendì alloschi ad Arbon, nua ch'el ha inscuntrà Dorothea Studer da Roggwil, la figlia dil hotelier, la quala el ha maridà 1841. Ma Jacob Heinrich es daventà dependent dal alcohol ed ins ha stuì vender la fravgia. Otto Hürsch es naschì sco penultim uffant da 14 fargliuns ed es gia sco pop vegnì tar ina autra famiglia.

Ils emprims tschintg onns ha el passentà tar ina amia da sia mumma a Burg en vischinanza da Reinach en l'Argovia. Cun ses onns es el vegnì tar in pèr che fuvan omadus scolasts a Menziken. 1872 es sia mumma morta, avant ch'el ha pudì returnar a chasa a Zofingen. Otto Hürsch ha stuì absolvir in emprendissadi sco telegrafist tar la posta perquai che quai fuva in mistregn cun futur. En quels onns ha el gudì ina stretga relaziun tar la famiglia da ses frar, per 19 onns pli vegls, Johann Heinrich Hürsch, ina figlia da quest frar, numnadamain Carolina Tschuor-Hürsch (1880–1958) es plitard era ida a Cuira per luvrar tar ses aug.

Suenter igl examen final ha el tschertgà in'ulteriur lieu per far in emprendissadi sco conditer. Otto Hürsch ha chattà ina plazza en la conditoria Rieder a Cuira ed ha perquai bandunà ses chantun patern. Suenter trais onns giarsunadi ha el dumignà la maistra ed ha aschia pudì fundar ina atgna conditoria en la Reichsgasse 57 a Cuira. Quai era dentant betg pussibel per mats uschia ch'el ha 1887 maridà grazia a la intermediaziun da sia sora Agnes ina amitga da lezza. Quai era in lètg naschida ord obligaziun dentant ha Otto Hürsch adina respectà sia dunna sco iguala collavuratura en la fatschenta. A Cuira ha el perfecziunà il recept dals craps-persics grischunais e laschà patentar questa creaziun da marzipan en furma d'in coc da persic. 1888 ha el cumprà la conditoria da ses anteriur patrun.

Publicamain es el sa angaschads per emprendists che avaivan basegns d'in sustegn. 40 onns es el stà activs tar l'associaziun grischunaisa per emprendists da la mastergnanza ("Bündnerischen Hilfsverein für Handwerkerlehrlinge") ed ha cuntanschì che giuvenils povers han pudì gudair ina solida educaziun professiunala.

Prest tuttina lunsch es el stà en suprastanza da la associaziun grischunais-evangelica per orfens ("Bündnerischen Evangelischen Waisenhilfsverein"). Da questa organisaziun es el stà confundatur.

Otto Hürsch ha sustegnì l'organisaziun "Gute Schriften" fundada 1898 a Basilea che avaiva la mira da derasar buna litteratura per in bun prezi. Ina selecziun da questas publicaziuns meteva el a disposiziun en la stiva da tè a Cuira.

El es medemamain sa participà tar la fundaziun da la uniun Grischuna dal artisanadi e mastergn ("Bündnerischen Gewerbeverbandes") els onns 1900/01 ed ha menà quest'uniun tar in'imposanta organisaziun. 1908 es vegnì indrizzà in secretari permanent ("ständiges Gewerbesekretariat") a Cuira sin iniziativa dad Otto Hürsch. El es vegnì onurà cun sco commember d'onur da questa uniun mo medemamain era da l'uniun dal artisanadi e mastergn svizra.

1899 ha Otto Hürsch pudì cumprar la chasa "Tar gl'urs nair" en la gassa sutó e renovà questa chasa statala en la citad veglia uschia che quai era ina da las emprimas chasas privatas che avaiva glisch electrica en chasa, da lezzas uras in privilegi be per burgais bainstants.
En la chasa cun quater plauns ha Otto Hürsch integrà la furnaria, ina stizun, ina stiva da tè ma era l'entira famiglia ha pudì habitar en questa chasa en la chantunada che maina tar la bar culturala "Werkstatt".

Il pèr ha tegnì ses uffants e la figlia da sia sora Agnes es quasi creschida si sco uffant confidà tar els suenter che Agnes es morta memia baud. Ses figls han tuts frequentà bunas scolaziuns, il vegl, Otto Hürsch, ha 1922 surprì la conditoria dal bab. Il secund figl Robert es daventà scolast gimnasial ed Oscar Hürsch ha studegià teologia ed es daventà redactur dal "Winterthurer Landbote" che exista anc oz. Max ha absolvà in emprendissadi da banchier ed es daventà duanier fertant che Ernst, il cratsch da la famiglia es daventà ortulan. La unica figlia es morta 1894 en la vegliadetgna da be tschintg onns. Otto Hürsch ha tegnì blers abiadis ed es mort 1947 a Cuira cun ina detg auta etad dad 87 onns.



</doc>
<doc id="12364" url="https://rm.wikipedia.org/wiki?curid=12364" title="Zagreb">
Zagreb

Zagreb è la chapitala da la Croazia e la pli gronda citad dal pajais. L'onn 2011 dumbrava la citad 792'875 abitants.


</doc>
<doc id="12365" url="https://rm.wikipedia.org/wiki?curid=12365" title="Croazia">
Croazia

La Croazia (croat ), uffizial Republica da la Croazia (croat "Republika Hrvatska") èn in stadi situà en la zona da transiziun tranter l’Europa Centrala e l’Europa dal Sidost. La Croazia è commembra da l’Uniun europeica, da la NATO, da l’Organisaziun mundiala da commerzi, da l’OSCE e da las Naziuns unidas. Tenor l’index dal svilup uman tutga la Croazia tar ils stadis fitg sviluppads.

Il territori statal è situà en l’ost da la Mar Adriatica e per part en il sidvest da la Planira Pannonica. Ils stadis vischins furman en il nordvest la Slovenia, en il nord l’Ungaria, en il nordost la Serbia, en l’ost la Bosnia-Erzegovina ed en il sidost il Montenegro. Il territori da l’anteriura Republica Ragusa ("Dubrovačka Republika") che furma oz la part meridiunala dal stadi na dispona da nagina colliaziun a terra directa tar l’ulteriur territori statal; tranteren sa chatta numnadamain l’access a la mar da la Bosnia-Erzegovina d’intgins kilometers ladezza. Il territori enturn Dubrovnik furma uschia la suletta exclava dal pajais.

La Croazia cumpiglia ina surfatscha da terra da ca. 56 500 kilometers quadrat. Tar quella tutga ina part da las Alps Dinaricas e da la Planira Pannonica.

Il pajais sa chatta en la zona da transiziun tranter la part orientala da l’Europa Centrala e l’Europa dal Sidost. La gronda part da la Croazia (cun excepziun da la Slavonia e dal territori enturn Zagreb en il nord da la Sava) vegn per ordinari attribuì geograficamain a la Peninsla dal Balcan u a l’Europa dal Sidost. Ord vista da l’attribuziun dals pajais ad intschess culturals vegn la Croazia magari er considerada sco ina part da l’Europa Centrala. Magari serva questa cunfinaziun er ad intents politics, per sa distanziar da la ‹regiun da crisa› Balcan ch’è plitost connotada a moda negativa. Ils territoris croats per lung da la costa da l’Adria vegnan per part er attribuids – sco part da la zona mediterrana – a l’Europa dal Sid.

La pli pitschna distanza tranter l’Italia e la Croazia mesira 20 km (spartì tras ina pitschna strivla da terra da la Slovenia). Prevlaka, la peninsla croata situada il pli en il sid, sa chatta en ina distanza da 69 km da l’Albania.

Il territori statal da la Croazia cumpiglia 87 700 kilometers quadrat, da quai 56 542 kilometers quadrat surfatscha da terren e 31 067 kilometers quadrat zona da mar. Il territori s’extenda sur ina part settentriunala continentala ed ina lunga strivla da costa che daventa fitg graschla en il sidvest da Zagreb. La part dal territori da costa situada il pli en il sid (la regiun enturn Dubrovnik fin al cunfin vers il Montenegro), vegn spartida da l’ulteriura Croazia tras ina strivla da ca. trais kilometers che tutga tar la vischnanca Neum situada en la Bosnia-Erzegovina.

Ils cunfins dal pajais mesiran ina lunghezza totala da 2917 kilometers (Slovenia 679, Ungaria, 329, Bosnia-Erzegovina 932, Serbia 241, Montenegro 25). Il decurs dal cunfin en l’Adria dal Nord (zona da mar en direcziun da la Slovenia) è contestà. Las costas da l’Adria mesiran ina lunghezza da 1778 kilometers (terra franca) resp. da 6176 incl. las inslas.

A l’intern resp. nordost dal pajais regia in clima continental. La temperatura maximala dal di munta la stad en media ca. 28 °C, l’enviern ca. 5 °C. Las precipitaziuns annualas muntan a ca. 750 millimeters.

Il clima a la costa adriatica è bundant pli umid ed i prevala in clima mediterran. Las stads èn pia per gronda part suleglivas e sitgas, cun temperaturas maximalas enturn 30 °C, entant ch’ils envierns èn segnads da plievgia e da temperaturas miaivlas (en media ca. 10 °C). En la part settentriunala da la costa datti l’enviern savens prugina, entant che quai n’è strusch il cas en la part meridiunala. Las precipitaziuns annualas a la costa èn cun 1000 millimeters in pau pli autas che a l’intern dal pajais. En la part croata da las Alps Dinaricas cumpiglian las precipitaziuns annualas tranter 1000 e 2000 millimeters.

In fenomen meteorologic extraordinari furman ils vents che crodan fraids (Bora), ils quals tutgan tar ils pli ferms en tut il mund.

Areguard las furmas da reliev e las zonas climaticas sa lascha la Croazia divider en trais cuntradas caracteristicas. Questa tripartiziun sa resplenda per part en la cultura e moda da viver dals umans.

La Planira Pannonica consista da vastas planiras che vegnan be interruttas d’intginas muntognas mesaunas; la regiun vegn percurrida dals flums Sava e Drava, dus flums laterals dal Danubi. Questa part dal pajais è segnada d’in clima continental temprà. L’entira cuntrada sa lascha divider en la Croazia dal Nord – che sa lascha attribuir culturalmain a l’Europa Centrala – ed en la Slavonia. La Croazia dal Nord cumpiglia il territori che tanscha da la Kupa fin al cunfin ungarais: la planira per lung dals flums Sava e Kupa enturn las citads Zagreb, Karlovac e Sisak (che furman oz demograficamain ed economicamain la part centrala dal pajais), la regiun muntagnarda dal Zagorje en il nord da la chapitala Zagreba ed il Međimurje en il nordost dal pajais tranter Drava e Mur. La Slavonia è la planira che s’extenda per lung dals flums Sava e Drava fin al Danubi en l’ost. A la Slavonia regiun vegnan savens er attribuidas las regiuns Baranja (en il nord da la Drava) e Zapadni Srijem (il piz oriental dal pajais tranter il Danubi e la part inferiura da la Sava).

La regiun da muntogna dinarica (er Croazia Centrala u regiun collinusa croata) è segnada da muntognas mesaunas e da singulas autas muntognas che furman il sparta-auas tranter il Danubi e l’Adria. Qua regia in clima da muntogna. Da questa cuntrada fan part la regiun muntagnarda dal Gorski kotar tranter Rijeka e Karlovac, las valladas alpinas Lika e Krbava (situadas tranter las chadainas da muntogna dal Velebit, che s’extendan per lung da la costa, e la regiun da cunfin vers la Bosnia dal Vest) sco er ina part da la retroterra da la Dalmazia (Zagora, muntogna da Biokovo). 

La regiun da costa adriatica consista per gronda part da grips carstics. Ella è segnada d’influenzas mediterranas. La ladezza da la strivla da costa variescha fermamain. En singuls lieus è quella be intgins kilometers lada, en auters lieus tanscha ella pli lunsch en l’intern dal pajais. La gronda part dals flums che sbuccan en la Croazia en l’Adria èn però relativamain curts; be l’intschess idrografic da la Neretva che nascha en la Bosnia-Erzegovina s’extenda pli lunsch vers l’intern dal pajais. Dal nord vers il sid sa lascha la regiun da costa divider en las suandantas regiuns istoricas:

La Croazia dumbra en tut 1246 inslas. Da quellas èn 47 abitadas sur onn. Las pli grondas èn: Cres e Krk (omaduas 405,78 km²), Brač (395,44), Hvar (299,66), Pag (284,56), Korčula (276,03), Dugi Otok (114,44), Mljet (100,41), Rab (90,84), Vis (90,26), Lošinj (90,26).

Las pli autas muntognas dal pajais èn: Dinara (Sinjal) (1831 m s.m.) en las Alps Dinaricas, Sveti Jure (1761) en il massiv da Biokovo, Vaganski vrh (1751) en la muntogna da Velebit, Ozeblin (1657) en la muntogna da Plješevica, Bjelolasica-Kula (1533) en la muntogna da Velika-Kapela, Risnjak (1528) en la muntogna da Risnjak, Svilaja (1508) en la muntogna da Svilaja e Snježnik (1506) en la muntogna da Snježnik. Tut en tut datti en la Croazia 96 pizs ch’èn situads sur 1500 m s.m.

Tenor in’analisa da l’Organisaziun da las Naziuns Unidas per l’alimentaziun e l’agricultura (FAO) tutga la Croazia tar ils 30 stadis dal mund cun la pli bler’aua. En l’Europa sa chatta il pajais sin il terz plaz cun in total da 32 818 meters cubic reservas d’aua regenerablas per chau ed onn.

La Croazia è in dals paucs stadis cun in urden da las auas organisà gia dapi daditg a nivel statal. Gia il 1891 ha il Sabor deliberà ina lescha dal dretg da las auas dals Reginavels da la Croazia e Slavonia che reglescha ils dretgs d’utilisaziun da l’aua, la regulaziun dals singuls currents, la protecziun da las auas e.a. Tenor ina retschertga dal 2006 è l’Adria croata la pli schubra part da l’entira Mar Mediterrana. Tenor l’Environmental Sustainability Index ch’examinescha la posiziun da la protecziun da l’ambient entaifer l’agir statala ha la Croazia cuntanschì il 2005 il 19avel plaz en tut il mund.

Ils pli gronds lais da la Croazia èn: Vransko jezero (30,7 km²), Dubravsko jezero (17,1), Peručko jezero (13,0) e Prokljansko jezero (11,1). Ils lais ils pli enconuschents èn ils Lais da Plitvice.

La gronda part dals flums maina l’aua vers la Mar Naira (Danubi, Sava, Drava, Mur, Kupa ed Una), ils ulteriurs vers l’Adria (Zrmanja, Krka, Cetina e Neretva).

Ils pli lungs flums che curran tras la Croazia èn la Sava (562 km) e la Drava (505). Quests dus flums furman sur lungs tschancuns il cunfin vers la Bosnia-Erzegovina resp. l’Ungaria. Omadus flums sbuccan en il Danubi; la Sava è il pli grond, la Drava il quart grond flum lateral dal Danubi. Il Danubi sparta la Croazia da la provinza serba Vojvodina. Il cunfin croat per lung dal Danubi dumbra 188 km e sa chatta quasi cumplettamain da vart dretga dal flum.

La Kupa (sloven: Kolpa, 269 kilometers) furma ina gronda part dal cunfin cun la Slovenia. Ella va a finir a Sisak en la Sava, la quala è navigabla da qua davent. Ulteriurs flums èn Korana, Krapina, Lonja, Mur e Vuka.

Ils flums che mainan da las Dinaridas en l’Adria èn relativamain curts; be la Neretva ch’arriva nà da l’Erzegovina furma in flum pli grond che sbucca en la Mar Mediterrana. 

La Croazia dispona dad otg parcs naziunals e dad indesch parcs da la natira. Tut en tut datti en l’entir pajais 450 territoris protegids, da quai 79 reservats spezials (botanics, geomorfologics, ornitologics, reservats da mar e da guaud). La surfatscha cumplessiva da tut ils territoris protegids munta a 5846 kilometers quadrat, quai che correspunda a radund diesch procent da la surfatscha da terra da la Croazia.

L’onn 2004 ha la regenza croata declerà l’entira zona da mar da la Croazia sco territori da protecziun ecologic e sco zona da pestga controllada per pudair proteger la fauna e la vegetaziun al lieu ch’èn fitg sensiblas. Quest proceder è vegnì crititgà dals stadis vischins Slovenia ed Italia, damai ch’igl èn er tangads dretgs da pestga en il territori da cunfin.

La Croazia dumbra en tut radund 4000 spezias da plantas e pliras milli spezias d’animals; da quai sa chattan 380 animals e 44 plantas sut protecziun da la natira.

Radund 37 % dal pajais èn cuverts cun guaud. Da questas 2 082 702 hectaras sa tracti tar ca. 95 % da guauds maschadads natirals. Radund 81 % da la surfatscha da guaud sa chatta en possess statal. En las regiuns muntagnardas creschan surtut guauds da coniferas, en la Planira Pannonica surtut guauds da feglia.

Gronds animals da rapina sco l’urs brin, il luf, il schacal mellen ed il luf-tscherver èn surtut da chattar en las regiuns muntagnardas da la Croazia. Tranter ils utschels da preda èn da numnar il tschess cularin, l’evla da la pizza e l’evla alva. En territoris da palì vivan l’ibis dal bec tort e diversas spezias d’iruns. En ils parcs naziunals situads en il nord dal pajais fruntan ins sin numerusas spezias d’animals ch’èn uschiglio daventadas fitg raras en l’Europa Centrala: l’evla da mar da la cua alva, cormorans, pestgaderins, cicognas nairas, il pestgarel pitschen u il maglia-avieuls.

En las regiuns da costa vivan tartarugas da terra, da palì e da mar, lischernas, ghecos e serps (natras e vipras). Er intgins mammals da la mar vivan en la part croata da l’Adria. Il delfin adriatic e surtut la foca mediterrana valan sco spezias periclitadas. Er ils effectivs dal ton cotschen èn periclitads fermamain pervi da l’explotaziun da peschs industriala. En la Croazia vivan er intginas spezias endemicas. In exempel furma il salamander da las grottas che viva en taunas sutterranas da la regiun da carst.

Tenor la dumbraziun dal pievel dal 2001 dumbra la Croazia 4 437 460 abitants. L’aspectativa da vita munta en media 78 onns. Pervi da dumbers da naschientscha vaira bass, enconuscha il pajais dapi intgins onns in svilup demografic regressiv.

Dals abitants dal temp da la dumbraziun dal pievel 2001 possedevan 4 399 364 (99,14 %) il dretg da burgais croat. 

La diaspora croata è surproporziunalmain gronda. En divers pajais dal mund datti organisaziuns che s’occupan da la minoritad croata. Sco pli gronda da questas organisaziuns vala la Hrvatska bratska zajednica en ils Stadis Unids. En il parlament croat datti intgins deputads da la diaspora croata, ils quals vegnan er elegids da quella.

Tenor la dumbraziun dal pievel dal 2001 han bunamain 90 % dals abitants dal pajais resguardà sasezs sco Croats. Il 1991 eran quai anc stads 78,1 %; dals 12,1 % Serbs èn blers fugids u vegnids stgatschads en rom da la consolidaziun dal stadi croat.

En il decurs dals ultims onns è ina part dals Serbs ch’eran fugids en rom da l’operaziun militara Oluja puspè turnada enavos, uschia che la cumpart serba da la populaziun è puspè in pau pli auta ch’il 2001 (ma anc adina bundant pli bassa che dal temp avant la Guerra da la Croazia). 

La minoritad taliana viva surtut en l’Istria, ultra da quai datti pitschnas minoritads talianas a Rijeka, en la Dalmatia ed en la Slavonia dal Vest. Ils Bosniacs, Albanais e Macedons vivan en tut las parts dal pajais, surtut en citads pli grondas.

Areguard la moda e maniera co che vegnan tractadas las minoritads da Sinti e Roma ha Amnesty International constatà ils ultims onns tscherts progress, surtut sin il sectur da las scolas e da las stentas per stgaffir spazi d’abitar. 

Lingua uffiziala è il croat da standard. Il croat resp. serbocroat vegn chapì e discurrì en praticamain tut las parts dal pajais. Daspera datti pitschnas inslas linguisticas (surtut talianas, ungaraisas e tschecas). La dumbraziun dal pievel dal 2011 mussa il suandant maletg areguard la lingua materna: croat 95,6 %, serb 1,23 %, talian 0,43 %, albanais 0,4 %, bosniac 0,39 %, romani 0,36 %, ungarais 0,24 %, sloven 0,22 %, serbocroat 0,18 %, tschec 0,15 %, slovac 0,09 %, ulteriurs 0,34 %.

La gronda part da la populaziun appartegna (86,4 %) a la baselgia catolic-romana. I suondan ils ortodoxs (4,4 %), muslims (1,5 %), protestants (0,3 %), ulteriurs cristians (0,3 %), ulteriuras religiuns (0,1 %), nagin’indicaziun u agnostichers/ateists (7 %)

Las pli grondas citads cun dapli che 30 000 abitants èn (situaziun dal 2011): Zagreb (790 017), Split (178 102), Rijeka (128 624), Osijek (108 048), Zadar (75 062), Velika Gorica (63 517), Slavonski Brod (59 141), Pula (57 460), Karlovac (55 705), Sisak (47 768), Varaždin (46 946), Šibenik (46 332), Dubrovnik (42 615), Bjelovar (40 276), Kaštela (38 667), Samobor (37 633), Vinkovci (35 312), Koprivnica (30 854).

Las pli veglias cumprovas da colonisaziun sin il territori da la Croazia odierna han ina vegliadetgna da ca. 130 000 onns. Igl existan impurtants lieus da chat paleoantropologics: sper Krapina sa chatta il lieu da chat da l’uman da Neandertal da l’onn 1899 (incl. museum) e la tauna da Vindija. En vischinanza da la citad Vukovar il lieu da chat Vučedol-Gradac ch’ha dà il num a la cultura da Vučedol dal temp da crap tardiv. Numerus crests-fossa dateschan dal temp da bronz e da fier.

Las emprimas colonias a la costa orientala da la Mar Adriatica derivan dal 12avel ed 11avel tschientaner (colonisaziun ionica) resp. da la gronda colonisaziun greca dals proxims tschientaners. Uschia sa lascha per exempel la citad odierna Split manar enavos sin ina fundaziun da quel temp (‹Split› dal grec vegl "aspalatos" u "spalatos" = ‹tauna›). En il quart tschientaner a.C. menziunescha l’istoriograf Herodot ultra da quai il pievel indogerman dals Illirs sco ulteriur pievel sesent al lieu. A partir da la mesadad dal segund tschientaner a.C. è creschida l’influenza politica dals Romans sin las stirpas illiricas sesentas tranter la costa e la Planira Pannonica. L’onn 34 a.C. ha Octavian, l’imperatur Augustus da pli tard, conquistà questa regiun – suenter ina guerra da 20 onns – en la Battaglia da Zerek. A l’entschatta dal prim tschientaner è vegnida fundada la provinza romana Dalmatia, numnada tenor la stirpa dals "Delmatae". L’onn 293, dal temp da regenza da Diocletian, è la provinza vegnida dividida per lung dal flum Drina. En rom da la spartiziun da l’Imperi l’onn 395 è il territori da la Croazia vegnì attribuì l’emprim a l’Imperi roman occidental.

Suenter la fin da l’Imperi roman ha la gronda part da la Croazia odierna (Dalmatia, Istria e Slavonia) appartegnì a l’Imperi roman oriental resp. Imperi bizantin. Quest’epoca ha durà da l’onn 550 fin il 1270, però cun pliras interrupziun, durant las qualas la Croazia ha per part cuntanschì l’independenza (cf. sutvart). 

En il 6avel tschientaner èn ils Avars, in pievel da chavaltgaders oriund da l’Asia Centrala, immigrads en la Pannonia, la quala er ils Langobards avevan cumenzà a prender en possess. En il 7avel tschientaner ha il retg bizantin Herakleios clamà ils Croats en lur territori da colonisaziun odiern per al gidar en il cumbat cunter ils Avars. Tenor rapports da l’imperatur bizantin Constantin VII Porphyrogennetos derivavan ils Croats or da la regiun da la Pitschna Pologna dad oz. Durant quest temp d’appartegnientscha a Constantinopel, èn las stirpas dals Slavs dal Sid vegnids cristianisads. Per gronda part è quai succedì en rom da la missiun slava dals Bizantins (7avel fin 9avel tschientaner), entant che la Croazia dal Nord e la Slovenia èn vegnids missiunads nà da Salzburg. 

Pli tard è la Croazia s’alienada pli e pli da la cultura bizantina-ortodoxa. Quai è tranter auter d’attribuir als suandants facturs: La perdita da pussanza dals Bizantins suenter l’avanzament dal Reginavel dals Francs, l’autonomia temporara dal reginavel croat e l’appartegnientscha d’ina gronda part da la Croazia odierna a reginavels da l’Europa dal Vest sco il Reginavel francon ed il Reginavel ungarais. La Croazia è uschia vegnida en la sfera d’influenza da la baselgia catolic-romana ed ha fatg part da l’intschess cultural da l’Europa occidentala. 

Il num dals Croats è documentà l’emprima giada en ina funtauna dal 9avel tschientaner. Il num sez n’ha naginas ragischs slavas, mabain deriva cun fitg gronda probabilitad or da l’intschess persian.

L’onn 879 vegn il prinzi Branimir titulà da papa Gion VIII en in document sco «dux Croatorum». En la terminologia da lez temp sa lascha quai leger sco ina renconuschientscha da la Croazia medievala sco agen stadi.

Vers il 925 è Tomislav daventà l’emprim retg da la Croazia. Igl è quai stà l’emprim titel da retg en l’istorgia da la Slavia dal Sid insumma. Papa Gion X ha immediat renconuschì quest titel (brev correspundenta cun la titulaziun «rex croatorum»). Durant ses temp da regenza èn ils Magyars penetrads en la Planira Pannonica. Tomislav ha defendì ses reginavel cun success cunter ils Ungarais. Il Reginavel croat consistiva da quel temp da la Croazia Centrala, la Slavonia e parts da la Dalmatia e da la Bosnia.

Ses temp da fluriziun ha il Reginavel cuntanschì dal temp da regenza dal retg Petar Krešimir IV. Tranter auter ha el mess ad ir l’onn 1059 ina refurma da la baselgia tenor il ritus roman; quai è stà d’impurtanza en vista al schisma ch’aveva gì lieu l’onn 1054 e la fidaivladad ch’el aveva empermess envers Roma. Il Reginavel ha existì fin l’onn 1102. 

L’onn 1102 è il retg ungarais Koloman vegnì corunà a Biograd sper Zadar sco retg dals Croats e la Croazia è vegnida en uniun persunala tar l’Ungaria. La Croazia ha mantegnì si’atgna administraziun ed in substitut dal retg croat. La ‹Pacta conventa› che reglas las relaziuns tranter l’aristocrazia croata ed il retg, vegn tradiziunalmain medemamain datada en l’onn 1102; mussaments persuenter mancan però. 

Abstrahà d’intginas interrupziuns – t.a. durant las guerras tircas en il 16avel, 17avel ed a l’entschatta dal 18avel tschientaner – è l’uniun persunala cun il reginavel ungarais sa mantegnida, en ina furma u l’autra, fin il 1918.

Dapi la mesadad dal 15avel tschientaner èn ils Ungarais e Croats stads exposts a las attatgas da l’Imperi osmanic. Suenter la sconfitta dals Ungarais e Croats cunter ils Osmans en la Battaglia sper Mohács (1526) ha l’aristocrazia croata elegì a chaschun da la reuniun da Cetingrad l’imperatur Ferdinand I sco retg croat.

Las cuntradas istoricamain croatas Dalmatia e parts da l’Istria èn vegnidas la fin dal temp medieval tardiv sut domini da la republica da Venezia. Sco sulet territori da la Croazia odierna èsi reussì a la Republica da Dubrovnik da preservar l’independenza statala dal 14avel tschientaner fin l’onn 1808.

Sur tschientaners ha la Croazia furmà ina regiun da cumbat cunter l’Imperi osmanic. Sco zona da defensiun han ins endrizzà l’uschenumnà cunfin militar. En quel èn er ids a star in dumber respectabel da cristians ortodoxs; sur tscherts temps èn vegnids concedids als abitants dal cunfin militar privilegis en furma dal ‹Statuta Wallachorum›.

Suenter las guerras napoleonicas èn l’entira Dalmatia ed Istria vegnidas il 1815 sut domini austriac. Per motivs politics («divide et impera») han ins desistì d’unir administrativamain quests territoris cun l’ulteriura Croazia, mabain als ha tractà sco agens pajais da la curuna. A partir dal 1867 appartegnevan la Dalmatia e l’Istria a la part austriaca da l’Imperi, entant ch’il reginavel Croazia e la Slavonia faschevan part da la part ungaraisa. 

En la segunda mesadad dal 19avel tschientaner è creschida en la populaziun croata il giavisch da pudair disponer da dapli dretgs d’autonomia e da far frunt a la politica da magyarisaziun da l’Ungaria. Durant ils onns revoluziunars enturn il 1848 ha surtut Ban Josip Jelačić represchentà sco figura simbolica ils interess croats. A las tendenza naziunalas han ins però mess ina fin il 1867 cun la politica d’egualisaziun tranter l’Austria e l’Ungaria d’ina vart e tranter l’Ungaria e la Croazia da l’autra. Il 19avel tschientaner è er stà sut l’ensaina da l’uschenumnà illirissem, in moviment ch’ha fullà via a numerusas midadas sin il champ da la cultura. En quest connex è tranter auter vegnida standardisada la lingua croata ed è naschida l’idea da vulair unir tut ils Slavs dal sid en in stadi.

L’onn 1918, a la fin da l’Emprima Guerra mundiala, è la Croazia sa schliada da la monarchia da l’Austria-Ungaria. Truppas talianas han sinaquai cumenzà a sa patrunar da territoris croats per lung da la costa orientala da l’Adria; l’annexiun da quellas era vegnida concedida a l’Italia en rom dal Contract da Londra dal 1915. En vista a quest svilup ha il cussegl naziunal dals Slovens, Croats e Serbs decidì il november 1918 d’unir per immediat la Croazia cun il Reginavel da la Serbia; da quai è sa furmà il Reginavel dals Serbs, Croats e Slovens. Blers Croats avevan però ina tenuta reservada envers la furma statala monarchica; els sa sentivan dischavantagiads e pretendevan per la Croazia la fundaziun d’ina republica. Questas tendenzas èn anc s’accentuadas pervi da la constituziun che preveseva in’organisaziun statala centralistica e la dissoluziun da las provinzas istoricas. Quai avess muntà ch’ils Serbs, sco il pievel il pli grond entaifer la monarchia, avessan facticamain dominà il stadi.

L’onn 1928 èn vegnids sajettads en il parlament jugoslav plirs politichers croats, tranter quels Stjepan Radić, il chau da la fracziun croata. Suenter ina crisa statala ha retg Aleksandar I schlià il 1929 il parlament, ha transfurmà il stadi en ina dictatura roiala e renumnà quel en Reginavel da la Jugoslavia. Sia pussanza sa basava sin la forza militara.

A medem temp è ina part da l’elita politica da la Croazia fugida en l’exteriur. Parts da quella han furmà il moviment faschistic Ustascha che batteva cun forza cunter il Reginavel da la Jugoslavia. L’Ustascha vegniva dirigida dad Ante Pavelić e sustegnida da Mussolini. Il 1934, a chaschun d’ina visita a Marseille, è retg Alexander vegnì sajettà da l’Ustascha.

Il 1939, curt avant ch’è prorutta la Segunda Guerra mundiala, han ins empruvà da chattar entaifer il Reginavel la reconciliaziun tranter ils pievels, stgaffind cun il Contract da Cvetković-Maček entaifer la Jugoslavia la Banovina Hrvatska (in’unitad d’administraziun che cumpigliava ils territoris cun maioritad croata).

Quatter dis suenter il cumenzament da la campagna militara sin il Balcan ha la Wehrmacht cuntanschì ils 10 d’avrigl 1941 Zagreb. Ils 17 d’avrigl 1941 ha il Reginavel da la Jugoslavia capitulà davant las pussanzas da l’axa. La Croazia è daventada in stadi vasal dal Reich tudestg. Tranter il 1941 ed il 1945 hai dà numerusas midadas areguard il territori croat. D’ina vart è vegnida attribuida a la Croazia la gronda part da la Bosnia-Erzegovina dad oz. Da l’autra vart ha la regiun da costa (Dalmatia) stuì vegnir surdada a l’Italia ed il territori en il nord da la Mur a l’Ungaria. 

Sustegnids da las pussanzas da l’axa aveva l’Ustascha sut Ante Pavelić gia proclamà ils 10 d’avrigl l’independenza dal stadi Croazia. Pavelić ha erigì ina dictatura faschistica, la quala ha fatg persequitar e mazzar sistematicamain tschientmillis gidieus, Serbs, Roma, antifaschists croats e.a.

Enconuschent è surtut daventà il champ da concentraziun Jasenovac che vala sco ‹Auschwitz dal Balcan› ed er auters champs sco Stara Gradiška u Jadovno. A partir da la stad 1941 ha cumenzà ina sullevaziun armada dals communists croats cunter il reschim da l’Ustascha. Sco part dal moviment partisan jugoslav duevi reussir da survegnir sut controlla en il decurs dals onns 1942 e 1943 ina gronda part dal pajais. Sper Tito è Andrija Hebrang stà in dals impurtants manaders da quest moviment. Suenter la sconfitta da las pussanzas da l’axa ha l’armada da liberaziun jugoslava commess crims cunter ils perdents, surtut en la Mazzacra da Bleiburg.

Suenter la fin da la guerra è la Croazia daventada ina da sis sutrepublicas (Republica socialistica da la Croazia) da la Republica Federativa Socialista da la Jugoslavia sut Tito.

L’onn 1971 è il moviment da protesta e da refurma Primavaira croata vegnì abattì. Suenter la mort da Tito l’onn 1980 èn creschidas las tensiuns tranter la Croazia e la regenza jugoslava che vegniva dominada dals Serbs. Vers la fin dals onns 1980 era la dumonda suenter dapli autonomia sa transfurmada en la pretensiun da daventar in stadi independent. Il Croat Franjo Tuđman, il qual aveva battì ensemen cun Tito cunter il reschim da l’Ustascha, ha chattà fitg buna accoglientscha tar la populaziun croata. Suenter che la regenza jugoslava indeblida ha laschà tiers in sistem cun pliras partidas, ha Tuđman fundà il 1990 la’Uniun democratica croata, la quala ha bainspert survegnì il caracter d’ina partida dal pievel. Sia pretensiun che la Croazia duaja daventar in stadi independent, ha bain manà a protestas da vart dals Serbs che furmavan la segund gronda populaziun en la sutrepublica croata. Ma a chaschun da las votaziuns da l’avrigl e matg 1990 ha la partida da Tuđman cuntanschì cun 40 % da las vuschs 67,5 % dals sezs en il parlament. Tuđman è sinaquai vegnì elegì sco president.

A chaschun d’in referendum ils 19 da matg 1991 èn 93,2  da las persunas ch’èn sa participadas a la votaziun s’exprimidas a favur da l’independenza da la Croazia. Sinaquai ha Franjo Tuđman declerà il zercladur 1991 l’independenza dal pajais. L’emprim stadi ch’ha renconuschì l’independenza è stada la Slovenia ch’era medemamain sa declerada da curt independenta. L’armada populara da la Jugoslavia – che vegniva facticamain dominada da la Serbia – ha empruvà d’abatter l’independenza da la Croazia. Las tentativas da separar da la Croazia tant territoris cun in’auta sco er cun ina bassa quota da populaziun serba èn idas a finir en la Guerra da la Croazia ch’ha durà bunamain quatter onns. Pir suenter ils success militars dals Croats l’onn 1995 èsi reussì da terminar quella cun la Cunvegna dad Erdut dals 12 da november 1995. Sa retirond da la Croazia ha l’armada populara da la Jugoslavia destruì blers objects militars e mess minas en zonas d’impurtanza strategica, sco per exempel sin l’insla Vis ch’è situada il pli lunsch davent da la terra franca u en las palids dal Danubi al cunfin croat-serb.

L’october 2001 ha la Croazia segnà ina cunvegnan da stabilisaziun ed associaziun cun l’Uniun europeica. Quella ha segirà a la Croazia l’access liber al martgà naziunal europeic, ha però er dumandà suenter vastas refurmas economicas e socialas. La midada dal sistem economic dal socialissem en in’economia da martgà sociala ha dumandà suenter vastas adattaziuns areguard la politica economica. In dals puncts centrals ha furmà la privatisaziun cuntinuanta d’interpresas e la creaziun da stimuls d’investiziun. Dapi il zercladur 2004 è la Croazia stada in candida d’adesiun uffizial da l’UE. Las contractivas d’adesiun han però pir cumenzà suenter ina decisiun correspundenta dals ministers da l’exteriur da l’UE da l’october 2005; fin lura era la Cumissiun da l’Uniun europeica stada da l’avis che la Croazia haja be cooperà a moda manglusa cun il Tribunal per delinquents da guerra a Den Haag. Ulteriuras refurmas èn stadas necessarias sin ils secturs da la giustia e da l’assistenza sociala. En pli è il cumbat cunter la corrupziun vegnì resguardà sco ina premissa da basa per cuntanscher la commembranza a dretg cumplain. 

Il 2009, curt avant che las tractativas duevan vegnir terminadas, èn quellas danovamain vegnidas sistidas, e quai pervi d’ina dispita cun la Slovenia areguard il decurs dal cunfin statal en il Golf da Piran. La finala ha il Parlament europeic approvà l’adesiun il december 2011. En rom d’in referendum ch’ha gì lieu il schaner 2012 han 67,27 % dals votants approvà l’adesiun a l’Uniun europeica. La participaziun al referendum ha bain munta a be 43,51 %, ma er uschia è il resultat dal referendum valaivel tenor la constituziun croata. Il prim da fanadur 2013 è la Croazia daventada il 28avel stadi commember da l’Uniun europeica.

La constituziun dal december 1990 definescha la Republica da la Croazia sco stadi dal pievel croat e da las minoritads naziunalas. I valan ils princips da la democrazia, dal stadi da dretg, dal stadi social e dal stadi unitar. La regenza ch’era oriundamain da tempra presidial-democratica è vegnida adattada l’onn 2000 als princips d’ina democrazia parlamentara. La pussanza da suveranitad vegn exequida tenor ils dretgs umans ch’èn francads en la constituziun. Per instituziuns cun pussanza suverana è previsa ina represchentanza persunala da las minoritads naziunalas; en ils territoris respectivs èn las linguas da quellas er en diever uffizial. Il stadi e la baselgia èn separads in da l’auter; i na dat nagina religiun statala.

Il 2007 è la Croazia vegnida elegida per dus onns sco commember betg stabel en il Cussegl da segirezza da las Naziuns unidas. E dapi l’avrigl 2009 è la Croazia er commembra da la NATO (cf. sutvart).

La Croazia enconuscha in parlament d’ina chombra (Sabor), il qual dumbra 151 deputads. La segunda chombra – en la quala eran represchentadas las singulas regiuns – è vegnida schliada il mars 2000. Ils deputads vegnan elegids tenor il sistem da proporz; quel prevesa ina clausula da 5 % relativ als singuls circuls electorals. Ils Croats da l’exteriur furman in agen circul electoral, per il qual èn reservads trais sezs. Ultra da quai èn reservads otg sezs da deputads per las minoritads naziunalas. 

Il president dal stadi vegn elegì mintga tschintg onns en elecziun directa tras il pievel. El è schef da stadi e schefcumandant da las forzas armadas. Durant ses temp d’uffizi na dastga el appartegnair a nagina partida politica. Suenter ch’han gì lieu las elecziuns en il parlament surdat el l’incumbensa da furmar la regenza e nominescha, suenter avair retschet il consentiment dal parlament, il primminister. Sut tschertas circumstanzas po el schliar il parlament e pretender novas elecziuns. Refusar sbozs da leschas ch’il parlament ha deliberà na po el betg; resguarda el ina norma sco betg cumpatibla cun la constituziun, po el laschar examinar quella tras la dretgira constituziunala. La refurma da la constituziun dal 2001 ha limità in pau la posiziun dal president ch’era avant faira ferma.

La regenza furma l’organ executiv e sa cumpona dal primminister sco er dal vicepremier e dals ministers. Areguard sia lavur è la regenza responsabla envers il parlament. Tras in votum da disfidanza po il parlament sfurzar la regenza da sa retrair. 

L’administraziun statala exequeschan ils ministeris en il senn d’ina autoritad administrativa mesauna. Incumbensas che na surpassan betg in tschert territori vegnan ademplidas da las corporaziuns autonomas a nivel communal.

L’execuziun da la giudicativa succeda formalmain a moda independenta. Ils process sa tiran però savens fitg a la lunga: process da dretg civil duran en media diesch onns. En las medias croatas e da vart da l’Uniun europeica vegn adina puspè crititgada la mancanza da segirezza giuridica e rendì attent a cas da corrupziun. Igl existan ina dretgira constituziunala, in tribunal suprem e differentas instanzas inferiuras.

Las pli grondas partidas da la Croazia èn la Hrvatska demokratska zajednica (HDZ) da tenuta cristiandemocratica e la Socijaldemokratska partija Hrvatske (SDP) d’orientaziun socialdemocratica. Daspera exista ina dunsaina da partidas pli pitschnas.

La Croazia è dividida en 20 regiuns (croat: "županija", plural: "županije") ed en la chapitala Zagreb ch’ha sezza las cumpetenzas d’ina regiun. Las regiuns han ina surfatscha tranter 1000 e 5000 km². Mintga regiuns dispona d’ina atgna assamblea e d’in’administraziun (croat: "župan").

Las regiuns sa dividan en vischnancas (croat "općine"), da las qualas ina part han il status da citad (croat: "grad"). Tut en tut sa divida l’administraziun en 124 citads e 426 vischnancas. 58 % da la populaziun vivan en citads. 

L’armada croata cumpiglia en temp da pasch radund 21 500 schuldads. Il dumber dals reservists munta a 102 700 schuldads; en stadi da defensiun sa laschan mobilisar 1 612 000 burgais.

Il budget da defensiun da la Republica da la Croazia cumpigliava anc il 1997 radund 5 % dal product naziunal brut. Il 2006 eran quai 1,65 %.

Schefcumandant da l’armada è il president dal stadi. Il parlament controlleschas las forzas armadas, il budget da defensiun ed il svilup strategic.

Dapi ils onns 1990 è la Croazia sa stentada da daventar commembra da la NATO. Surtut il fatg ch’il delinquent da guerra supponì Ante Gotovina era en fugia è stà sur lung temp in impediment per terminar las contractivas. La finala è la commembranza entrada en vigur il prim d’avrigl 2009.

Dapi il 2003 han truppas croatas fatg part da la truppa internaziunala da la NATO staziunada en l’Afganistan. En pli èn forzas armadas da la Croazia collavurà en rom da mesiras per mantegnair la pasch da las Naziuns unidas (Sahara dal Vest, Sierra Leone, India e Pakistan).

Il product naziunal brut da la Croazia ha muntà il 2016 a 45,8 milliardas euros. Il product naziunal per chau muntava il medem onn a 10 992 euros. Suenter ch’è prorutta la crisa da finanzas dal 2007 ha il pajais pers fin il 2014 ca. in sisavel da sia forza economica. Dapi il 2015 para l’economia puspè a sa revegnir. Tuttina è la quota da dischoccupaziun anc adina auta (radund 16 % il 2016, tar giuvenils anc bundant pli auta).

Tenor il Global Competitiveness Index, ch’inditgescha la capacitad da concurrer economica, sa chatta la Croazia sin plaz 74 da 137 pajais (situaziun dal 2017/18). Ils programs da promoziun da l’Uniun europeica duain gidar ad augmentar la cumpetitivitad ed ad avrir vinavant l’economia. 

La Croazia sa chatta a la cruschada dals dus corridors da traffic paneuropeics Europa Centrala–Tirchia ed Adria–Ucraina resp. –Balticum. Tras la Croazia mainan ultra da quai impurtants conducts d’ieli internaziunals.

Bundant la mesadad (53,16 %) da la surfatscha da terren vegn tratga a niz da l’agricultura. Il 2007 èn 7,2 % da las entradas economicas dal pajais vegnidas generadas tras l’agricultura; radund 2,7 % da la populaziun era activa sin quest sectur. Cultivadas intensivamain vegnan surtut las surfatschas fritgaivlas tranter ils flums Sava e Drava. Ils pli impurtants fritgs che vegnan cultivads èn rava da zutger, tartuffel, furment e tirc. En posiziuns cun relaziuns climaticas correspundentas vegn er tgirada la viticultura e pumicultura. En la Dalmatia dal Sid portan il tubac e fritgs da citrus bunas racoltas. En la tegnida da muvel domineschan la tratga da bovs, nursas e portgs. En la Dalmatia furma er la pestga in’impurtanta funtauna da gudogn.

La Croazia dispona da vastas ritgezzas natiralas. Avant ch’è prorutta il 1991 la Guerra da la Jugoslavia, furmava l’industria da minieras in dals impurtants patruns. Tranter las impurtantas materias primas da la Croazia tutgan gas natiral, petroli, charvun da crap, charvun da terra, bauxit, mineral da fier e caolin. En tschertas regiuns èn er avant maun giaschaments pli pitschens da calzium, asfalt natiral e.a.

Ils secturs industrials che prevalan èn las raffinarias da petroli, las interpresas da fier e d’atschal, ils chantiers, las interpresas d’industria chemica sco er lieus da producziun da victualias, maschinas, cement e betun, raubas da metal e textilias. L’industria da minieras ch’era pli baud da grond’impurtanza ha reducì cuntinuadamain la producziun ils ultims onns. Blers manaschis industrials èn vegnids donnegiads u destruids durant la Guerra da la Croazia. Las lavurs da reconstrucziun lian blers meds finanzials ed impedeschan l’ulteriur svilup sin auters champs da producziun. En consequenza da la guerra è la producziun industriala sa sminuida il 1991 per 42,5 %. A partir dal 1993 è quella puspè creschida e fin il 1996 ha la gronda part dals secturs industrials cuntanschì in vast augment da la productivitad. Impurtantas interpresas industrialas èn il concert da petroli e gas Industrija nafte (INA) (ca 17 000 emploiads), il producent d’electrotecnica Končar Group sco er ils concerns da mangiativas Agrokor (ca. 36 000 emploiads), Podravka e Kraš.

La Croazia è enconuschenta per sia costa cun tschients d’inslas situadas davantvart. Sin il World Tourism Barometer che mesira t.a. il grad d’enconuschientscha da lieus turistics, sa chatta il pajais sin il 18avel plaz en tut il mund. Il turissem generescha radund in tschintgavel dal product naziunal brut e furma uschia in’impurtanta pitga economica dal pajais. 

Per la producziun d’electricitad e d’energia termica vegn surtut fatg diever en la Croazia da petroli, cotgla ed aua. Daspera proveda l’ovra atomara Krško il nord da la Croazia, e surtut la chapitala Zagreb, cun energia. Quest’ovra atomara sa chatta en la Slovenia ed è vegnida construida sco project communabel da la Croazia e da la Slovenia. Las ovras idraulicas sa chattan per ordinari en la regiun da costa. Ils ultims onns è er la cumpart d’energias regenerablas creschida cuntinuadamain.

Tenor stimaziuns ha la bilantscha dal stadi cumpiglià il 2012 expensas da 23,42 milliardas dollars ed entradas da 21,56 milliardas dollars. Il deficit munta a radund 3,2 % dal product naziunal brut. Il debit statal vegn stimà sin 68,2 % dal product naziunal brut.

Il sectur da traffic e d’infrastructura sa sviluppa actualmain a moda rasanta. Plirs tschancuns d’autostrada èn vegnids planisads e construids a medem temp, t.a. cun la finamira da distgargiar la via da la costa ch’è ritga da curvas. Er ulteriurs impurtants projects d’infrastructura sco tunnels, punts, projects citadins e communals u l’extensiun dals ports sa chattan e planisaziun u en la fasa da construcziun. Ina gronda part da quests projects duain surtut er avair in effect positiv sin il svilup turistic dal pajais. Per impedir ch’i vegnia bajegià a moda nuncontrollada, è vegnida messa en vigur ina legislaziun pli transparenta e severa.

La rait d’autostradas da la Croazia è ina da las pli giuvnas e novas en tut l’Europa. Blers kilometers èn pir vegnids terminads da curt u sa chattan en construcziun. Il traject principal furma l’autostrada A1 Zagreb–Split che collia las duas pli grondas citads dal pajais; quella è vegnida terminada il 2005.

La viafier statala Hrvatske željeznice trategneva ina rait da 2974 kilometers. Cumpareglià cun la rait da bus era quella sutsviluppada e pauc cumpetitiva. Il 2006 è la viafier vegnida privatisada. Actualmain èn ins londervi d’augmentar la qualitad da viagiar e da reducir ils temps da viadi. Il traject Zagreb–Split è gia vegnì modernisà, en discussiun è er la dumonda d’eriger novs tschancuns da viafier, p.ex. vers l’Ungaria.

Las pli impurtantas plazzas aviaticas sa chattan a Zagreb, Rijeka, Split, Dubrovnik, Pula, Zadar ed Osijek. La regenza investescha t.a. en l’amplificaziun da las plazzas aviaticas da Zagreb e Brač. 

La Croazia dispona en l’Adria da plirs impurtants ports. Il pli grond port da l’entira cots orientala da l’Adria è quel da Rijeka, suandà dal port d’industria Ploče e dal port da passagiers Split. In impurtant port da la navigaziun interna sa chatta a Vukovar al Danubi.

Il sectur da telecommunicaziun è gia sviluppà fitg ferm en la Croazia. Quai vala surtut er areguard la rait per telefonia mobila. Er l’infrastructura d’internet a spectrum lartg sa chatta actualmain en cumplain svilup. Il 2016 nizzegiavan 74,2 % da la populaziun l’internet.

Areguard las influenzas culturalas ed architectonicas èn il nord e nordost da la Croazia segnads da la lunga istorgia communabla cun l’Ungaria resp. l’Austria (stil architectonic dal baroc). Il sid dal pajais, la regiun da costa da l’Istria, dal golf da Kvarner, dal Hrvatsko primorje e da la Dalmatia stattan percunter per gronda part sut l’ensaina da la renaschientscha nà da l’anteriura pussanza maritima Vaniescha (1409 fin ca. 1815). 

En la Croazia è derasada tant la musica da rock e pop sco er musica tradiziunala da Tamburica (in instrument a cordas sumegliant a la ghitarra) e Klapa (chor viril). Divers artists croats han er cuntanschì success internaziunals sco p.ex. 2Cellos, Tomislav Miličević (30 Seconds to Mars), Krist Novoselić (anteriur commember da la band Nirvana), Sandra Nasić (Guano Apes) e.a.

La denominaziun da la cravatta va enavos sin il franzos ‹Croates›. Ils schuldads croats purtavan en il 17avel tschientaner in toc vestgadira cumparegliabel a la cravatta, numnadamain in cularin cun franzlas, tras il qual ins als pudeva differenziar bain d’auters schuldads. Il pled ‹cravate› vegn menziunà l’emprima en l’enciclopedia franzosa en il 17avel tschientaner, dal temp che schuldads croats sa chattavan a Paris a la curt da Louis XIV. 

La Croazia dispona da pliras scolas autas, tranter quellas tschintg politecnicas e 14 scolas autas spezialisadas publicas e privatas. Las set universitads dal pajais sa chattan a Dubrovnik, Osijek, Pula, Rijeka, Split, Zadar ed en la chapitala Zagreb. Daspera mainan las singulas universitads numerus instituts en autras citads croatas sco p.ex. a Varaždin. La pli veglia instituziun scientifica genuinamain croata è la Matica hrvatska ch’è vegnida fundada dal temp da la monarchia dal Danubi per tgirar la cultura e la lingua.

Il temp da scola obligatoric dura dal 7avel fin il 18avel onn da vita. La scola elementara dura otg onns; silsuenter vegn absolvida fin la 11avla classa ina scola spezialisada resp. fin la 12avla classa il gimnasi.

Per minoritads etnicas vegn purschì instrucziun en lingua materna, e quai tant a la scola elementara sco er al gimnasi. La purschida resguarda las suandantas linguas minoritaras: tschec, ungarais, talian, serb e tudestg. Circa mintga quart Croat discurra englais, mintga settavel tudestg.

La pressa sa concentrescha surtut sin la chapitala Zagreb. Tranter las pli impurtantas gasettas dal di tutgan ‹Večernji list›, ‹Jutarnji list›, ‹Slobodna Dalmacija› e ‹Novi list›. Ils magazins da l’emna ils pli derasads èn ‹Globus›, ‹Nacional› e ‹Hrvatski list›. Dapi il 2005 s’etableschan adina dapli gasettas en il format pitschen sco ‹24 sata› e las gasettas gratuitas ‹Metropola› e ‹Metro›.

Or da l’emettur statal Radio Televizija Zagreb è sa furmà il 1991 Hrvatska radiotelevizija (HRT) che maina actualmain quatter chanals da televisiun e divers emetturs da radio. Daspera èn gia sa furmads en ils onns 1980 emetturs da televisiun privata e dapi ils onns 1990 emetturs da radio privat.

La suletta firma da producziun da films pli gronda è Jadran Film ch’è tranter auter stada participada en ils onns 1960 en la realisaziun dals films da Karl May. Diversas acturas ed acturs croats èn er enconuschents ad in public internaziunal, t.a. Goran Višnjić, Ivana Miličević, Mira Furlan, Miroslav Nemec (‹Tatort›), Dunja Rajter, Antonija Šola u Mimi Fiedler. Il pli enconuschent Croat en l’industria da film vegn però ad esser Branko Lustig ch’ha t.a. producì films sco ‹Schindler’s List›, ‹Gladiator› e ‹Hannibal› e ch’è vegnì onurà cun plirs Oscars. Ultra da quai ha el giugà en numerusas producziuns da film naziunalas ed internaziunalas.

In sport da derivanza specificamain croata è picigin. I sa tracta d’in gieu da balla da splagia che vegn giugà en l’aua pauc profunda e ch’è vegnì sviluppà a l’entschatta dal 20avel tschientaner a Split.

Tar ils pli grond success da la squadra naziunala da ballape tutga il terz plaz al campiunadi mundial da ballape il 1998 en Frantscha. Dapi l’independenza il 1991 è il pajais gia sa qualifitgà repetidamain per la runda finala dal campiunadi mundial. 

La squadra da ballamaun ha gudagnà ils gieus olimpics dal 1996 ad Atlanta e dal 2005 ad Athen. Ultra da quai è la Croazia daventada il 2003 campiun mundial e diversas giadas vicecampiun mundial e vicecampiun europeic.

Il 1992 ha la squadra da ballabasket gudagnà la medaglia d’agent als gieus olimpics a Barcelona. Medemamain hai dà pliras medaglias a campiunadis mundials ed europeics. 

En la ballanataziun ha la squadra naziunala gudagnà argient als gieus olimpics dal 1996 ed aur als gieus olimpics dal 2012. En pli èn ils Croats daventads campiuns mundials il 2007 e 2017.

Ils frars rembladers Nikša e Siniša Skelin èn daventads segunds a l’olimpiada dal 2004 ad Athenc (en la bartga da dus senza timunier).

En il tennis ha Goran Ivanišević gudagnà il 2001 il turnier da Wimbledon ed Iva Majoli il 1997 il French Open. Il 2005 ha la squadra naziunala gudagnà l’emprima giada il Davis Cup per la Croazia.

Sport nautic: Medaglia d’argient per Duje Draganja als gieus olimpics dal 2004 ad Athen (50 m stil liber). Sanja Jovanović ha fatg il 2007 in record mundial sur 50 meters nudar en dies.

Sport d’enviern: Janica Kostelić ha cuntanschì il 2002 als gieus olimpics a Salt Lake City trais medaglias d’aur (cumbinaziun, slalom, slalom gigant) sco er argient en il super-G. A chaschun dals gieus olimpics il 2006 a Turin ha ella pudì cuntinuar sia seria da success cun in’ulteriura medaglia dad aur ed ina d’argient; a medem temp ha ses frar Ivica Kostelić gudagnà argient en la cumbinaziun. En il biatlon ha Jakov Fak gudagnà bronz als gieus olimpics a Vancouver 2010.

Atletica leva: A chaschun dals campiunadis mundials d’atletica leva ils onns 2007 e 2009 è Blanka Vlašić daventada campiunessa mundiala ed a chaschun dals gieus olimpics a Peking il 2008 ha ella gudagnà argient. La tiradiscs Sandra Perković ha gudagnà als gieus olimpics 2012 a Londra la medaglia d’aur.

I suonda ina survista dal Patrimoni cultural e natiral mundial, ordinà tenor l’onn da la renconuschientscha: 


Sper ils dis da festa da l’onn ecclesiastic ed il di da la lavur (prim da matg) sajan numnads: 




</doc>
<doc id="12366" url="https://rm.wikipedia.org/wiki?curid=12366" title="Ljubljana">
Ljubljana

Ljubljana è la chapitala da la Slovenia e la pli gronda citad dal pajais. L'onn 2015 dumbrava la citad 278'789 abitants.


</doc>
<doc id="12367" url="https://rm.wikipedia.org/wiki?curid=12367" title="Prag">
Prag

Prag è la chapitala da la Tschechia e la pli gronda citad dal pajais. L'onn 2015 dumbrava la citad 1'267'449 abitants.


</doc>
<doc id="12369" url="https://rm.wikipedia.org/wiki?curid=12369" title="Sofia">
Sofia

Sofia (bulgar София []) è la chapitala da la Bulgaria e la pli gronda citad dal pajais. L'onn 2015 dumbrava la citad 1'260'120 abitants.


</doc>
<doc id="12370" url="https://rm.wikipedia.org/wiki?curid=12370" title="Copenhagen">
Copenhagen

Copenhagen (danais []) è la chapitala dal Danemarc e la pli gronda citad dal pajais. L'onn 2016 dumbrava la citad 591'481 abitants.


</doc>
<doc id="12371" url="https://rm.wikipedia.org/wiki?curid=12371" title="Helsinki">
Helsinki

Helsinki (finlandais [], svedais Helsingfors []) è la chapitala da la Finlanda e la pli gronda citad dal pajais. L'onn 2016 dumbrava la citad 629'512 abitants.


</doc>
<doc id="12372" url="https://rm.wikipedia.org/wiki?curid=12372" title="Minsk">
Minsk

Minsk (bieloruss Мiнск; russ Минск) è la chapitala da la Bielorussia e la pli gronda citad dal pajais. L'onn 2014 dumbrava la citad 1'921'807 abitants.


</doc>
<doc id="12373" url="https://rm.wikipedia.org/wiki?curid=12373" title="Gieu">
Gieu

Etimologicamain deriva il pled gieu neu dal latin "IOCUS," che significa divertiment, sgnocca e passatemps. Il gieu é ina activitad universala, ina constanta antropologica ch'ins chatta en tut las culturas, ina activitad che l’esser uman practica tut la sia vita. Per tant, é ina activitat transcendental, fundamental per il carstgaun, fin al punct ch'il gieu es ina manifestaziun che dat pussaivladads d'expressiun e po influenzar considerablamain l’evoluziun, il svilup e la maduraziun. La transcendenzia dal gieu en la vita dals uffants es fixada en l’artitgel 7 da la Declaraziun dils Dretgs dal Uffant, adaptada entras l’Assemblea Generala da l’ONU en igl onn 1959 Il gieu é ina activitad voluntaria che troba el que busca en ella mateixa i en el desenvolupament del seu propi procés. Il gieu é ina activitad fitg seriusa che implichescha totalmain ils giugaders (sentiments, pensaments, etc.). Practicar in gieu serva per demonstrar i afirmar l'atgna personalitad. 

In gieu po esser liber u dirigí. Il gieu libre é quel che dat agl uffant spontanitad per iniciativas persunalas ed absoluta libertad. Il cuntrari tar in gieu dirigí, sto in carschí proponer, animar, organisar e diriger il gieu e procurar ils materials duvrads. 

In exempel d'in gieu es schah, nua ch'ins dovra il tscharvè per giugar la partida e gudagnar questa. Las parts-clav d'in gieu èn ils objectivs, la mira, las reglas e la interactivitad. Normalmain genereschan ils gieus ina stimulaziun fisica u mentala, savens omadus; gieus gidan ad aquirir habilitads practicas, servan co exercizi e sviluppan in'educaziun psicologica.


</doc>
<doc id="12378" url="https://rm.wikipedia.org/wiki?curid=12378" title="RhB G 4/5">
RhB G 4/5

Las locomotivas dil tip G 4/5 èn vegnidas construidas davent dal onn 1904, totalmain 29 exemplars e cumpràds entras la viafier retica. Las locomotivas construidas entras la fabrica "svizra da Locomotivas e Maschinas" (SLM) a Winterthur èn cunzun vegnidas duvradas fin a la electrificaziun per surmuntar l'Alvra. Fin oz sa chattan anc dus exemplars en possess da la viafier retica, las qualas portan ils nums "Albula" ed "Engiadina".

Gia 1902 ha la fabrica "svizra da Locomotivas e Maschinas" (SLM) construí duas locomotivas a vapur teper la viafier d'Etiopia. Cun ina da quellas han ins fatg empremas girs da prova sin la rait da la viafier retica. Ils resultads fitg positivs da quellas emprovas han menà tar la decissiun da la suprastanza da la retica da cumprar gist quater locomotivas da quai tip per 61.500 francs il toc. Tranter il zercladur ed igl avust èn quellas arrivadas en il Grischun ed han retschiert las numeras operativas 101 fin 104. Il program da manaschi ha giu preví da transportar chargias da 90 tonnas sin pendenzas da 35 ‰ tar ina sveltezza da 18 km/h ed en la planira fiss stà planisà da contonscher spertadads da 45 km/h. Emprovas han dentant mussà, che las maschinas eran perfin capavlas da transportar quista chargia cun 22 km/h tar trajects cun pendenza e sin trajects planivs perfin spertadads maximalas da 52 km/h.

Il traffic augmentà ha sfurzà d'acquistar pli bleras e pli fermas locomotivas. La viafier retica ha 1906 decidí da cumprar quater ulteriuras locomotivas dal tip G 4/5 dentant cun dapli forza. Chargias fin 95 tonnas per tren eran previdas da transportar cun ina spertadad da 35 ‰ sin trajects cun pendenza. Las locomotivas 105 e 106 èn vegnidas construidas a moda tradiziunala ferton ch'ins ha tar las locomotivas 107 "Albula" e 108 per l'emprima giada duvrà vapur surstgaudà. La prestaziun era tar omadus models eguala, cun mintgamai 800 PS sudevan questas maschinas tar las pli fermas locomotivas sin traject stretg.

La moda da construir locomotivas a vapur surstgauldà sa ha cumprovà, tuts models ch'ins ha amo construí èn vegní bajegià uschia. Fin 1915 han ins anc fabritgà ulteriurs 21 locomotivas en totalmain tschintg serias. L'ultima locomotiva cun la numera 129 ha plinavant retschiert in prestgauldatur. Cun totalmain 29 exemplars es quai la seria da locomotivas la pli uniformada da la viafier retica.

La mancanza da cotgla durant l'Emprima Guerra mundiala ha miss en dumonda questa tecnologia e la viafier retica ha decidí dad electrificar l'entira rait tenor igl exempel fatgs entras la lingia tranter Puntraschigna e Scuol, electrificada 1914. Quest project han ins pudí terminà 1919. 1920 han ins vendí las locomotivas 109, 110 e 111 ch'eran ussa d'anvanz a la Viafier da La Robla. 1949 fin 1952 han ins vendí las locomotivas 102, 104, 105 e 106. Là suni restads en funcziun fin igl onn 1970. 1924 èn las locomotivas 101 e 103 rivadas en Brasilia.

Las locomotivas 112 fin 129 èn vegnidas vendidas 1926 e 1927 a la State Railway of Thailand, nua ch'entgins exemplars han anc fatg survetsch fin ils onns sisanta. La locomotiva 118 è oz in monument a Chiang Mai, la 123 duai avair chattà in lieu en in museum da la viafier.

Sulet las duas locomotivas 107 e 108 èn restads tar la viafier retica sco reserva sco maschinas da rumir la naiv independentas da la rait e per la construcziun sco era per transportar trens da vitgira. Dapi ils onns sisanta èn ultra da quai cunzun era excursiuns per amis da la viafier sin il program. La locomotiva 107 es staziunada a Landquart e tschella es a Samedan en la remisa. Tar il festival da vapur grischunais egl onn 2006 ed il 100avel giubileum han ins battegià omaduas locomotivas. La numera 107 porta il num tudestg "Albula" e la numera 108 porta il num rumantsch "Engiadina".

La G 4/5 è ina cun construcziun quadrupla ed in piedestal movibel che es situà anavant. Ferton ch'ils emprims sis exemplars en construí a moda tradiziunala en tschels vegní furní cun in'extensiun da vapur. Las
Las givellas cupladas han in tagl da 1050 mm e giaschan sin ina rama da plech. Per alzar la pussaivladad da passar pli stretgs carauns èn la secunda e la quarta givella cuplada prolunghiblas per 30 mm dad omaduas varts. La tracziun suonda sin la terza givella. Ils zilinders exteriurs èn struschí proporziunalmain 1:20, ils zilinders da vapur stgaldada mussan la relaziun 1:40.

La chaldera lunga posseda 176 bischens tar las locomotivas 101 fin 104. Tar las locomotivas 105 e 106 es quai diember vegní alzà sin 196. Las maschinas da vapur stgaldà han mintgamai 112 bischens d stgaldar e 18 bischens da fem sco era in surstgaudader dal model Schmidt. La pressiun en la chaldera giascheva oriundamain tar 13 atü, tar las locomotivas 105 e 106 han ins alzà quel sin 14 atü.
Tar ils models construí per duvrar cun vapur stgadada han ins pudí reducir la pressiun sin 12 atü.
La chaldera es colliada cun la chombra da fem, ma la trucla da fieu es movibla. Sco unic exemplar ha la locomotiva 129 in stgauldader da la surfatscha che es montà da vart dretga sut la circulaziun.

Ins pudaiva tschaffar mintgamai 2 tonnas cotgla sco era 5000 liters aua tar las emprimas quater locomotivas. Per reducir il viadi tranter Cuira e San Murezzan han ins engrondí ils cuntegnair davent da la locomotiva 105 che pudeva uschia tschaffar 2.5 tonnas e 9800 liters aua. Entras quella adapziun era è pussaivel da evitar massa bleras fermadas per emplenir las reservas, sulettamain a Tusaun era ina pausa vinavant necessaria per tancar aua. Davent da la locomotiva 123 han ins engrondí ils tancs dad aua sin 10'000 liters.
L'illuminaziun succedeva da principi cun cazzolas da petrol. Las locomotivas fabritgadas suenter 1906 han ina illuminaziun electronica cun accumulaturs che vegnan retgargads sur l'ultima givella. Las locomotivas 102 e 104 han anc retschiert ina illuminaziun senza generatur.
Il frain consista ord ina "fibra manuala" sin l'emprima e terza givella ed ultra da quai dus frains ariads dal tip Hardy. Per il survetsch sin trajects cun pendenza es anc in frain da cunterpressiun dal tip Riggenbach disponibla.

Il placat dal GiuRuTren per il giubileum da 25 onns ornescha ina locomotiva G 4/5. Il placat es vegní creà entras Kristina Sarkisyan da l'universitad da Teheran.




</doc>
<doc id="12384" url="https://rm.wikipedia.org/wiki?curid=12384" title="Republica">
Republica

La republica (dal latin "res publica", ‹chaussa publica›) è tenor la chapientscha generala dal term ina «furma statala, en la quala ils regents vegnan elegids per in temp determinà tras il pievel u tras represchentants dal pievel» ed en la quala cumpeta al pievel «la pli auta pussanza dal stadi e la funtauna da legitimitad suprema». La definiziun da la republica cumbinescha pia caracteristicas da la democrazia e da la suveranitad dal pievel; ina differenziaziun tranter la chapientscha liberala dal vest, la republica islama e la chapientscha communistica (republica populara) n’è da princip betg necessaria per definir il term, damai che tut questas chapientschas èn cumpatiblas cun il term da la voluntad generala tenor Rousseau.

Dapi il 20avel tschientaner sa lascha constatar in diever inflaziunar dal term, quai ch’è per part stà collià cun ina sperdita da conturas da la muntada oriunda. Savens ha er il term ‹democrazia› dominà la chapientscha dal term ‹republica› u remplazzà quel dal tuttafatg. Las muntadas ‹ina regenza elegida dal pievel› (democrazia) ed ‹ina politica che serva al bainstar public› (republica) diffundan pli e pli.

Per part vegn empruvà da vart d’experts dal dretg statal da reacquistar la muntada oriunda dal term en sia funcziun fundamentala per il stadi e la politica. En quest senn sto correspunder a la legitimaziun da la regenza tras l’elecziun dal pievel in duair dals elegids da correspunder al bainstar general. Il princip democratic dovra pia necessariamain la cumplettaziun tras il princip republican, damai ch’ina elecziun democratica persula na garantescha anc betg che la politica saja orientada al bainstar general.

Areguard l’istorgia da la significaziun sa laschan differenziar plirs concepts antics, medievals e dal temp modern. Quai sa mussa gia dal temp da l’Imperi roman: Entant che la republica era per Cicero ina chaussa dal pievel e dal senat, vegnivan las fatschentas publicas resguardadas durant ils temp dals imperaturs sco incumbensa da l’imperatur sez – sco magistrat che represchentava il pievel – e da ses apparat statal che steva en il servetsch dal bainstar public.

Ils Carolings han reprendì il term en il senn d’in domini persunal dal retg sur il pievel. Silsuenter è il term s’avert ad ina denominaziun pli generala er per corporaziuns, uschia ch’era in’universitad u schizunt l’entira cristianadad pudevan vegnir chapids sco "res publica". Ins differenziava da quel temp tranter trais muntadas dal term: res publica sco constituziun romana, sco corporaziun e sco cuminanza (statala).

En rom da la recepziun dad Aristoteles è il term vegnì schlargià en il temp medieval tardiv a moda decisiva tras l’idea da la suveranitad che fa la differenza tranter suveran e subdit. La republica è uss daventada l’organisaziun politica d’ina societad ("civitas", "societas civilis") tras ina regenza suverana ed ha uschia fatg in pass decisiv vers la concepziun moderna dal stadi. «Sut in stadi ("république") chapesch’ins la pussanza guvernativa suverana ed orientada al dretg sur in dumber da chasadas e lur possess cuminaivel.» En quest senn fixà tras Jean Bodin correspunda la republica al term da la communitad ("commonwealth", "communauté"), il qual è orientà al bainstar general ("common good", "bien commun"). Fin en il 17avel tschientaner è il term ‹republica› vegnì duvrà en quest senn pli vast e cumpigliava er stadis aristocratics, oligarchias e monarchias.

En il decurs dal 17avel e 18avel tschientaner è la muntada dal term sa spustada per exprimer ina distanza envers las furmas statalas absolutisticas. Il term ‹republica›, ch’era connotà a moda positiva, è uschia vegnì liberà successivamain dals elements che cumparevan sco adina pli inacceptabels. ‹Republica› dueva be pli dastgar sa numnar ina furma guvernamentala, entaifer la quala il regent vegniva determinà a basa da reglas cuntegnidas en ina constituziun, enstagl d’avair ertà ses uffizi sco commember d’ina dinastia.

Dal temp da la restauraziun, per exempel en las scrittiras da la romantica tempriva d’in Friedrich Schlegel, è la chapientscha da la politica puspè s’orientada als cuntrapols da la Revoluziun franzosa, uschia ch’il republicanissem en il senn d’ina orientaziun da la politica al bainstar general è danovamain vegnì resguardà sco cumpatibel cun la monarchia. Questa definiziun fitg vasta è puspè vegnida bandunada dals represchentants dal Vormärz ch’han resguardà la dismessa da la monarchia sco element essenzial per schliar ils problems dal temp.

La chapientscha odierna da las furmas statalas resguarda la republica per ordinari sco cuntramodel da la monarchia en il senn da la furma statala, en la quala i na dat nagin retg. Entaifer la litteratura spezialisada datti però er differenziaziuns che lubeschan da classifitgar la monarchia englaisa e furmas guvernativas autocraticas sco republicas.

La pli pitschna republica dal mund è Nauru, la pli gronda areguard la surfatscha è la Russia. La pli veglia republica ch’exista fin oz è San Marino.

L’oligarchia romana era, en il senn sco descrit survart, bain betg democratica, ma tuttavia republicana. La definiziun classica da la republica sa cloma t.a. sco suonda: 

«Est igitur res publica res populi, populus autem non omnis hominum coetus quoquo modo congregatus, sed coetus multitudinis iuris consensu et utilitatis communione sociatus.»

– Marcus Tullius Cicero, De re publica, I, 39.

«Tar la "res publica" sa tracti pia da la chaussa dal pievel. Sco pievel vegn però betg resguardada mintga reuniun d’umans independentamain da la dumonda sco ch’ella sa constitueschia, mabain la reuniun che succeda a basa d’ina concordanza areguard il dretg sco er areguard il niz da quella.»

Emprimas propostas per organisar la societad tenor ils princips dal bainstar general cumparan en la scrittira ‹Politika› (Πολιτικά) dad Aristoteles. El ha dividì las furmas guvernativas ch’al eran enconuschentas en duas gruppas:

La republica sco concept politic per manar il bainstar public e sco denominaziun da quel cumpara l’emprima giada en furma da la republica romana. La republica è sa sviluppada en vista a l’observaziun ch’ina pussanza fitg gronda u schizunt illimitada en ils mauns d’ina singula persuna vegnia savens malduvrada da quella per s’enritgir persunalmain e che quest svilup saja collià cun la suppressiun ed il sfruttament da las persunas che vegnan regidas.

Ina tala situaziun ha manà vers ca. 500 a.C. ad ina sullevaziun da la populaziun da Roma. Il davos retg roman, Lucius Tarquinius Superbus, è vegnì stgatschà ed ins ha decidì ch’ins na veglia tolerar da qua davent nagin retg pli. A ses lieu èn vegnids nominads consuls (dal latin "consules", ‹quels che dumondan il pievel u il senat›) sco las persunas che duevan diriger il bainstar public. Lur pussanza è vegnida limitada en plirs reguards: Per l’ina vegnivan els elegids dal pievel roman be per in onn (princip da l’annuitad); per l’autra vegnivan designads per mintga perioda d’uffizi dus consuls (princip da la collegialitad), cumbain che mintgin era munì cun la pussanza cumplaina. Pli e pli èn ils consuls er vegnids autorisads d’instituir gidanters per tschertas incumbensas.

Parallelamain a la republica romana è er sa sviluppada la democrazia attica en Grezia, la quala ha existì da 461 fin 322 a.C.

Niccolò Machiavelli ha partì ils stadis dal mund sulettamain en republicas e principadis. Dal temp da la Revoluziun americana e franzosa è la republica vegnida chapida sco cuntramodel a la democrazia directa. Cun la republica èn vegnids colliads ils princips da la represchentativitad e da la separaziun da legislativa ed executiva. Tenor Rousseau na stevan quests princips betg en cuntradicziun cun la monarchia: En in’annotaziun dal ‹Contrat social› di el explicitamain che er ina monarchia possia esser republicana. Per Rousseau è il criteri central d’ina regenza republicana sia legitimitad. Mintga furma d’arbitrariadad e da despotissem resguarda el sco betg republicana.

A partir da quel mument ch’il term da la democrazia represchentativa è s’etablì, èn ils elements democratics quasi sa schliads dal term da la republica. Quel sa restrenscha oz als aspects da l’aboliziun da la monarchia ed a l’orientaziun da l’urden statal al bainstar general.

La concepziun interna da la republica variescha da stadi tar stadi. Savens èn republicas munidas cun regenzas democraticas, ma quai na sto betg esser uschia. La caracteristica ‹republican› di be ch’il stadi na vegnia betg regnà d’in monarc. Tut las autras furmas da pussanza e sistems guvernamentals èn teoreticamain imaginabels sco republica. La cundecisiun dal pievel areguard la furmaziun da l’opiniun politica n’è betg necessaria a tut pretsch.

Da l’autra vart pon er monarchias esser fitg democraticas. Uschia è per exempel il Reginavel Unì ina monarchia constituziunala che vegn regida a moda democratic-parlamentara. Malgrà la democrazia na sa tracti qua betg d’ina republica. Cun designar la furma statala na vegn en quest senn ditg nagut areguard la qualitad da la cundecisiun democratica prevalenta.

En ina republica democratica vegnan tant il schef da stadi sco er ils represchentants dal pievel elegids a moda directa u indirecta tras il pievel. La gronda part da las republicas democraticas disponan d’in sistem guvernativ represchentativ.

En ina republica presidiala vegn la forza guvernativa exequida d’in president dal stadi ch’è a medem temp schef da stadi sco er schef da la regenza. En quest tip da stadi vegn il princip da la separaziun da las pussanzas applitgà strictamain. Quest sistem è en diever en ils Stadis Unids ed en prest tut ils stadis da l’America Latina.

Il sistem guvernativ semipresidial è segnà d’ina executiva da duas persunas, numnadamain dal president e dal schef da la regenza (primminister e chancelier). Questa constellaziun è bain er usitada en il sistem parlamentar; ma en la republica semipresidiala disponan omaduas persunas d’ina pussanza signifitganta. Exempels per quest sistem furman la Frantscha e l’Ucraina.

En in sistem guvernativ parlamentar èn l’executiva e la legislativa colliadas vaira ferm ina cun l’autra. Uschia elegia il parlament in schef da la regenza, il qual è dependent da la confidenza da la maioritad dal parlament. Tuttina vegn quel controllà d’in president (cun relativamain pauca pussanza politica) che vegn ubain elegì directamain tras il pievel ubain tras il parlament. Quest sistem è usità en blers stadis europeics, per exempel en Germania.

En quest sistem èn las pussanzas anc entretschadas pli fitg. Il parlament elegia in schef da la regenza che dependa da la confidenza da la maioritad dal parlament, ma ch’è a medem temp schef da stadi. In exempel per questa furma guvernamentala è l’Africa dal Sid.

Tar ina republica populara sa tracti – tenor la chapientscha dals stadis respectivs – d’ina furma guvernamentala socialistica u communistica. Ils commembers da la regenza vegnan per ordinari elegids tenor in schema birocratic. In criteri central è savens l’appartegnientscha a la classa sociala dals lavurants resp. proletaris. Quai vul dir che commembers da l’aristocrazia, dal clerus u da la burgaisia bainstanta n’han per il pli nagin access als uffizis politics. Stadis d’ina partida cun questa furma guvernamentala designeschan savens sezs lur model sco dictatura dal proletariat. Exempels èn la Republica Populara Democratica da la Corea, la Republica Populara Democratica dal Laos e la Republica Populara da la China.

Il term ‹republica da cussegls› designescha en general in sistem guvernativ, en il qual la pussanza vegn exequida tras il pievel en furma da cussegls nominads en elecziun directa. Exempels per questa furma guvernamentala eran la Republica da cussegls da Minca u l’Uniun da las republicas socialisticas sovieticas (il term russ "sovjet" signifitga ‹cussegl›).

Intgins stadis guvernads a moda communistica designavan u designeschan sasezs er sco ‹republica socialistica›. Quai è stà il cas tar l’Uniun da las republicas socialisticas sovieticas, tar la Republica federativa socialistica da la Jugoslavia e tar la Republica federativa socialistica da la Birma sco er anc oz tar la Republica Socialistica dal Vietnam, la Republica Socialistica Democratica da la Sri Lanka e la Republica Socialistica da la Cuba.

La republica aristocratica è ina furma guvernamentala che vegn purtada da l’aristocrazia (republica aristocratica), dals burgais bainstants (patriziat) u da tscherts stans (urden da stans). En tut quests cas vegn la regenza furmada d’ina minoritad privilegiada. Praticamain tut las furmas guvernativas democraticas da l’Europa odierna sa basan sin precursurs aristocratics, entaifer ils quals l’aristocrazia, il patriziat ubain represchentants da la baselgia avevan in dretg da cundecisiun en dumondas da taglia, da la separaziun da las pussanzas u tar l’elecziun dal(s) regent(s). La transiziun da la furma guvernamentala aristocratica tar la democratica è per ordinari succedida en quella moda ch’ins ha l’emprim concedì a tut ils burgais in dretg d’eleger e ch’ins ha silsuenter schlià successivamain differenzas areguard la paisa da las vuschs (dretg d’eleger cun census) resp. ha revocà l’exclusiun da singulas gruppas da la populaziun (sclavs, dunnas, commembers da minoritads etnicas, linguisticas u religiusas) dals dretgs da burgais.

Exempels istorics furman la democrazia attica, la republica romana, la Republica da Vaniescha, la Republica aristocratica da la Pologna e Lituania, la Svizra (en differentas furmas al nivel da singuls chantuns dapi il cumenzament da lur constituziun statala fin a l’entschatta da la Republica helvetica) sco er la Republica dals set Pajais Bass reunids.

La furma statala da la republica constituziunala duaja prevegnir en ina democrazia al privel d’ina pura regenza da la maioritad. Ella statuescha dretgs da minoritads che gidan a proteger cunter la ‹tirannia da la maioritad›; per ordinari succeda quai cun fixar en la constituziun mesiras che restrenschan la pussanza dals organs guvernativs. Ina republica constituziunala è concepida uschia che «nagina persuna u gruppa po cuntanscher la pussanza absoluta». Il schef dal stadi ed ils funcziunaris ils pli impurtants èn represchentants dal pievel che vegnan elegids e ch’ageschan tenor il dretg constituziunal che metta terms a la pussanza da la regenza envers ils burgais. En ina republica constituziunala èn ils organs executivs, legislativs e giudicativs dividids strictamain in da l’auter.

Ina furma guvernamentala republicana vegn numnada dictatorica sch’il schef dal stadi regia facticamain per vita duranta e la regenza è suttamessa a ses sforz. Savens vegnan er republicas popularas attribuidas a las republicas dictatoricas. Da cunfinar la dictatura da la republica democratica è savens anc pli difficil, damai che tut ils dictaturs pretendan d’agir en il num dal pievel e d’esser vegnids legitimads da quel. Cun excepziun d’intginas republicas popularas n’è fin oz enconuschenta nagina constituziun statala ch’attribuis a sasezza il term ‹dictatoric›. La dumonda sch’in stadi vegnia regì a moda dictatorica sa lascha oramai be deducir mintgamai da las circumstanzas concretas. E damai che quellas sa laschan per ordinari be giuditgar a moda subjectiva, divergeschan las opiniuns per part fitg ferm en questa dumonda.

Tar ina republica federala u stadi federal sa tracti d’ina uniun da plirs stadis commembers che disponan d’ina suveranitad parziala. Quai na munta però betg ch’i fiss lubì senz’auter ad in stadi commember d’extrar dal stadi federal, quai che differenziescha il stadi federal dal stadi federativ. 

Stadis cun in’auta quota da populaziun islamica numnan la furma statala da lur sistem politic savens ‹republica islamica›. Cun quest term vegn exprimì ch’i vegnia prendì resguard spezial sin valurs islamicas tradiziunalas. Ina republica islamica vegn regida tenor princips islamics, per exempel tenor la scharia, la lescha religiusa da l’islam.

Ils terms ‹republica› e ‹democrazia› vegnan savens duvrads a moda sinonima. Per propi sa refereschan els però a differents fatgs. ‹Republica› designescha en opposiziun tar la monarchia ina furma statala, en la quala il schef da stadi na sa legitimescha betg a moda dinastica, mabain sur la populaziun dal stadi. ‹Democrazia› percunter designescha en opposiziun tar la dictatura in sistem, entaifer il qual er la pussanza statala sco tala sa basa sin il pievel e las decisiuns politicas vegnan prendidas tenor il princip da maioritad.

I sa laschan pia differenziar differentas cumbinaziuns da republica e democrazia:

Sur questa differenziaziun ora vegn per ordinari anc fatg diever d’in term da democrazia extendì, entaifer il qual vegnan er resguardads aspects sco ils dretgs fundamentals individuals, l’economia da martgà libra u la societad averta. Per questa furma da stadi vegn savens duvrà il term democrazia dal vest u liberala (oriundamain per differenziar quellas da las ‹democrazias popularas› socialisticas). Pervi da la tradiziun burgaisa antiaristocratica da questas valurs discurr’ins en quest connex er da princips republicans, e quai cumbain ch’era las monarchias parlamentaras s’orienteschan ad ellas.

In’ulteriura differenza tranter ils terms ‹democrazia› e ‹republica› è vegnida fatga en la fasa tempriva dals Stadis Unids da l’America. Da lez temp vulevan ils democrats decider en circuls d’elecziun fitg pitschens a moda uschè autonoma sco pussaivel davart lur affars. Els resguardavan la polis greca sco ideal. Perquai han els empruvà da laschar bunamain tut la pussanza tar ils singuls stadis e da concepir la confederaziun a moda plitost flaivla e lucca. Ils federalists percunter, ils precursurs da la partida republicana dad oz, han cumbattì per in ferm stada federal. Lur argument central cunter la democrazia directa è stà il privel ch’i sa furmian gruppas pitschnas che tschentian lur interess mumentans sur ils interess a lunga durada da l’entira cuminanza. Il privel ch’ina tala gruppa possia sa far valair era tenor l’avis dals federalists bundant pli gronda en il cas d’in pitschen dumber d’electurs. En la guerra burgaisa han ils republicans sut Abraham Lincoln defendì l’uniun cunter ils confederads dals stadis dal sid che vegnivan surtut regids da democrats. 

Or da la translaziun tudestga dal term latin republica ("libera res publica") è er sa furmada en il territori da lingua tudestga la noziun ‹Freystaat›. Quest svilup è documentà en il 17avel e 18avel tschientaner, ma è per part er sa mantegnì en il 19avel e 20avel tschientaner. En sia constituziun dal 1848 è per exempel la "Freie und Hansestadt Lübeck" sa declerada sco "Freistaat" e la Constituziun da la Republica da Weimar ha fixà en l’art. 17: «"Jedes Land muss eine freistaatliche Verfassung haben."» En questa tradiziun sa numnan ils pajais federativs Baviera, Saxonia e Turinga fin oz uffizialmain "Freistaat" per render attent a lur tradiziun republicana (dapi la Revoluziun da november dal 1918/19).

A basa dal medem svilup dal term è er la Republica da las Trais Lias ch’ha existì dal 1524 fin il 1798 sa numnada ‹Freistaat der Drei Bünde›, quai che vegn per part translatà en rumantsch cun ‹Stadi liber da las Trais Lias›. En quest senn vegnan il Grischun e Vaniescha gia designads en in fegl sgulant anonim dal 1603 sco «frye Republica». E be per sai vegn il term republica gia duvrà diversas giadas en il decurs dal 16avel tschientaner en connex cun las Trais Lias.



</doc>
<doc id="12386" url="https://rm.wikipedia.org/wiki?curid=12386" title="Chaltgera">
Chaltgera

Ina Chaltgera es in furn da chaltschina construí per producir chaltschina. 

Ins po classificar chaltgeras en dus tips: 


En emprima lingia, tschertgava ins in terren cun pendenza considerabla ed crappa e lenna en abundanza. 
Sco continuacziun, fagevan ins ina rusna en la terra d'in dus meters profunditad ed in diameter da quater meters che determinava la capacitat dal furn


Ils furns sudevan a gruppas da chaltginers. Tut las lavurs vegnivan fatgas en lavur cumina entras ils abitants d'in vitg. Quels extravan la crappa ord la chava, fagevan coier quests e plitard schavan currer giu la chaltschina en foss en la terra. Il process da producziun d'ina furnada pudeva durar cun tut las preparaziuns tranter in mais ed in mais e mez.

Emprim da tut, per fabricar la chaltschina necessitavan ins lenna da brisch ch'ins opteneva dal guaud, uschia contonscheva ins en in furn isolà temperaturas tranter 800 e 1000°C. Il process da transfurmar crappa en chaltschina funcziuna grazia a la temperatura che vegn contonschida en in furn rodund che es construí sut il terren. Per contonscher las autas temperaturas necessarias stuevan ins preparar bein avon che dar fieu al furn. Questa preparaziuns fagevan ins savens el schaner e fevrer, perquai ch'ins haveva lura pauca lavur agriculturala. Tut la materia per construir ina chasa vegniva uschia ord la vischinanza dad in vitg. 

La producziun da chaltschina ha tegní ina certa impurtanza fin a l'emprima mitad dil 20avel tschientaner. Quai demonstrescha l'existenza da numerus furns e nums sin il territori rumantsch. Da questa activitat antica, tan estesa a les nossas muntagnas, resta sulettamain il testimoni mut da certins furns restaurads u ornads e zuppads entras la vegetaziun.


Ulteriurs guaffens ch'ins utilisava fuvan il zappun, il martè ed il fussé.

Ins po chattar chaltgeras en tuts territoris rumantschs. Savens es quai era in num da funs, uschia chattan ins 24 giadas "caltgera" en las valladas renanas e 25 giadas "chalchera" en il Grischun ladin. Ins chatta dentant era chaltgeras en autras parts da l'Europa che sumeglian als tips utilisads en Rumantschia.







</doc>
<doc id="12389" url="https://rm.wikipedia.org/wiki?curid=12389" title="Istorgia da la posta svizra">
Istorgia da la posta svizra

L’istorgia da la posta svizra sa lascha persequitar enavos fin en il temp medieval, quai grazia a diversas brevs ch’èn sa mantegnidas. Tranter ils filatelists è il pajais enconuschent tras quai che las duas marcas ‹Turitg 4› e ‹Turitg 6› dal 1843 èn stadas las emprimas marcas en tut il mund suenter la rolla da piunier ch’aveva giugà il 1840 la Gronda Britannia. A partir dal 1849 suonda l’istorgia da la posta federala.

Sco en la gronda part dals stadis da l’Europa Centrala dateschan er en Svizra emprims servetschs postals dal temp medieval. Per gronda part na sa tractavi però betg da sistems postals regulars, mabain plitost da differentas furmas da servetschs da currier privats. Indizis d’in sistem da posta structurà derivan da la mesadad dal 17avel tschientaner. Da quel temp cumparan per l’emprima giada indicaziuns postalas sin brevs da la Veglia Confederaziun. Gia paucs decennis pli tard vegnan duvrads ils emprims buls postals. Quai è in indizi per in dumber creschent d’uffizis postals. Il pli vegl bul postal da la Svizra ch’è enconuschent deriva da l’onn 1689. Quel mussa ils pleds ‹DE GENEVE› ed è vegnì duvrà per segnar brevs che gievan da Genevra en Frantscha.

A quest exempel èn suandads plirs lieus da lingua franzosa, entant ch’i vegniva fatg en las ulteriuras parts da la Svizra marcaziuns a maun. A partir dals onns 1780 cumparan lura era buls postals ad Aarau, Basilea, Son Gagl, Losanna, Vevey, Berna, Friburg e Saint-Blaise. Da quai resulta ch’il sistem postal è vegnì schlargià e megliurà marcantamain da quel temp.

Cura ch’ins ha gì reintroducì vers la fin dal temp medieval ed a l’entschatta dal temp modern servetschs postals, è quai succedì en l’entira Europa en furma da curriers a chaval. A partir dal 17avel tschientaner han ins cumenzà a cumplettar u remplazzar la posta da currier tras la charrotscha da posta; quella era bain in pau main sperta, ma pudeva er transportar persunas e spediziuns da posta pli grondas.

A l’entschatta n’eran quai anc naginas charrotschas per propi, mabain simpels chars da letras senza suspensiun. A partir dal 18avel tschientaner ha alura cumenzà a crescher la muntada da la charrotscha da posta per il transport da persunas. Igl èn vegnids sviluppads successivamain tips da charrotschas che correspundevan a las incumbensas postalas specificas ed a las relaziuns topograficas regiunalas. Damai che las vias n’eran insumma betg fortifitgadas u be munidas cun ina fitg simpla sulada, è il viagiar en charrotscha però resta vinavant vaira stentus. 

Quai è pir sa midà vers la fin dal 18avel ed en il decurs dal 19avel tschientaner, cura ch’èn vegnids erigids ils straduns per propi. A partir da ca. l’onn 1820 eran ils impurtants curs da posta europeics sviluppads talmain che las charrotschas pudevan tegnair pass cun in singul chavaltgader. Dal 1700 fin il 1850 ha la spertadad da viadi da la charrotscha da posta pudì vegnir augmentada da 2 km/h sin radund 10 km/h. Successivamain èn er vegnidas schlargiadas las vias regiunalas e vias da pass.

Il svilup dal sistem postal svizzer è vegnì interrut tras l’invasiun da truppas franzosas ils 5 da matg 1798. En la nova Republica helvetica è il sistem postal vegnì surpiglià ed administrà da la Frantscha. Il fatg che la suveranitad dals singuls chantuns è vegnida limitada, dueva sa mussar sco pass ch’ha promovì la via vers in sistem postal unitar. Ils uffizis postals da las citads pli grondas èn vegnids munids cun buls ovals cun las ensainas da la nova Republica e las tariffas èn vegnidas unifitgadas. 

Dal temp da l’occupaziun franzosa è er vegnida endrizzada ina posta champestra franzosa che funcziunava bain. Quai cumprovan numerus buls sin brevs da posta champestra, sco per exempel da l’armada dal Rain ch’era staziunada a Basilea. Suenter il declin da la Republica helvetica il 1803 ha ina nova constituziun restrenschì l’autonomia dals chantuns. 

Plirs chantuns da lingua franzosa èn er vegnids integrads da quel temp en la Frantscha, nua ch’els han fatg part cun agens nums e numers postals dal sistem da posta franzos: ‹Mont Blanc› (84), ‹Mont Terrible› (87), ‹Haut Rhin› (66), ‹Leman› (‹Geneva›) (99) e ‹Simplon› (127). Cun la cupitga da Napoleun ed il Congress da Vienna il 1815 è vegnì restituì durant la restauraziun il vegl urden d’avant l’occupaziun franzosa.

Pervi da la vasta autonomia è il sistem postal dals singuls chantuns sa sviluppà ils proxims onns a moda pli u main independenta. Las relaziuns è colliaziuns interchantunalas existentas èn bain vegnidas mantegnidas; ma ins ha desistì d’endrizzar ina posta centrala. Areguard il svilup a l’intern dals singuls chantuns èn da menziunar surtut ils trais chantuns ch’han edì sco sulets atgnas marcas postalas per simplifitgar il sistem postal: Turitg (1843), Genevra (1843/44) e Basilea (1845).

La fundaziun dal stadi federal l’onn 1848 ha manà a midadas fundamentalas areguard l’organisaziun statala. Ils fatgs da posta, da traffic e da munaida, ma er l’armada e la giurisdicziun èn vegnids centralisads e munids cun la legislaziun correspundenta. La monopolisaziun sin il sectur dals servetschs postals dueva garantir che la populaziun en tut las parts dal pajais disponia da servetschs tuttina vasts e per pretschs raschunaivels.

La Posta svizra dad oz è vegnida fundada il prim da schaner 1849. Ella ha surpiglià l’administraziun centrala dals transports da persunas sco er la consegna da spediziuns postalas e spediziuns da daners. L’unificaziun è però avanzada fitg plaun, uschia ch’ils trais chantuns menziunads han duvrà lur marcas postalas fin il settember 1854. Il matg 1850 èn alura cumparidas las emprimas marcas da la Posta svizra. Quellas èn enconuschentas sut il num ‹Rayon› e mussan la crusch svizra cun in corn da posta. Las proximas generaziuns da marcas duevan esser caracterisadas da motivs patriotics (Helvezia, Tell e.a.), pli tard da cuntradas e da persunalitads svizras. Gia avant l’Emprima Guerra mundiala ha cumenzà l’ediziun da las marcas da beneficenza da la Pro Juventute; pli tard duevan er suandar ediziuns annualas da la Pro Patria.

A partir dal 1857 èn las spediziuns postalas vegnidas transportadas tenor pussaivladad cun la viafier. Quella era pli sperta e main chara che las charrotschas da posta tradiziunalas. Dapi il 1866 èn stads en funcziun per quest intent agens vaguns-posta. In impurtant pass en il svilup da la viafier en Svizra ha furmà l’avertura dal tunnel dal Gottard l’onn 1882. Il 1881 è perquai er ida a fin l’èra da la charrotscha da posta sur il Pass dal Son Gottard ch’aveva cumenzà ils onns 1830 (e ch’aveva prosperà surtut dapi il 1842/49). 

Vehichels a motor han remplazzà la charrotscha da posta successivamain a partir da l’entschatta dal 20avel tschientaner. L’emprim auto da posta è cursà il prim da zercladur 1906 da Berna a Detlingen. Il 1919 èn suandads al Simplon ils emprims viadis sur ils pass. Il 1961 è vegnida remplazzada la davosa posta a chavals che cursava ad Avras. Cun l’auto da posta è colliada tradiziunalmain la tiba a trais tuns (u famigliar: tiba da l’auto da posta). Ils tuns cis-e-a en a-dur derivan da l’andante or da l’uvertura da ‹Wilhelm Tell› da Rossini. La tiba a trais tuns vegn duvrada sin rutas postalas da muntogna sco signal ed avertiment, per exempel en curvas nunsurvesaivlas. En la tiba a trais tuns viva vinavant la tradiziun dal corn da postigliun. Sper ils autos da polizia e las ambulanzas èn ils autos da posta ils sulets vehichels a motor en Svizra che dastgan far diever da tibas a plirs tuns.

La rait da telegrafia svizra è vegnida construida a partir dal 1852, quella da telefon a partir dal 1877. L’onn 1920 èn vegnids unids ils servetschs da telefonia e telegrafia cun la posta. Dapi lura ha quella gì num PTT (posta, telefon, telegrafia). 
Durant las guerras mundialas ha la Svizra introducì in sistem da censura per la posta da l’exteriur. La Crusch cotschna ha empruvà da trair a niz la neutralitad svizra per far dal pajais ina plazza da transtgargiada per la posta da praschuniers da guerra. Dapi ina decisiun da l’Uniun postala universala dal 1906 stueva quella vegnir transportada gratuitamain. Questas stentas han tuttavia gì tscherts success.

A partir dals onns 1930 è la firma Hélio Courvoisier SA a La Chaux-de-Fonds sa sviluppada ad ina da las pli impurtantas stamparias da marcas postalas en tut il mund. Suenter curt temp èn tut las marcas spezialas da la PTT incl. Pro Juventute e Pro Patria vegnidas realisadas tar Courvoisier en fotogravura acidica. La qualitad da quest’interpresa ha manà tar empustaziuns da betg main che 100 administraziuns da posta en tut il mund. Ma il 2001 e 2002 han tant Courvoisier sco er la Posta sezza serrà lur stamparias da marcas postalas perquai ch’i manchian las perspectivas per l’avegnir.

Dapi il 1939 furma la colur melna ina da las caracteristicas da la Posta svizra (chaschas da brevs, autos da posta e.a.). L’onn 1964 è vegnì introducì il sistem da numers postals d’aviament (en furma curta: numers postals). Il 1978 ha la PTT installà ils emprims postomats e cumenzà a porscher ils emprims servetschs da natel.

Pli baud eri usità da cumbinar il transport da posta e da persunas; cun il temp èn ils basegns da questas duas spartas però sa differenziadas adina pli fitg, uschia ch’ils transports da posta èn vegnids spartids vers la fin dal 20avel tschientaner quasi cumplettamain dal traffic public. Quai na vala betg be per ils autos da posta, mabain er per la viafier. L’excepziun furman uffizis postals en regiuns periferas; qua vegn la posta per part anc adina furnida cun ils autos da posta.

La liberalisaziun da la posta è vegnida iniziada l’onn 1988. Il 1997 è la PTT sa spartida en dus concerns: la Posta svizra odierna (incl. Auto da posta e Postfinance) e la Swisscom ch’ha surpiglià ils servetschs da telecommunicaziun. Il 2013 è la Posta vegnida transfurmada en ina societad acziunara; ma possessura resta vinavant la Confederaziun – en la rolla d’acziunara che posseda 100 % da las aczias.

Oz (situaziun dal 2015) è la Posta svizra in’interpresa cun bundant 62 000 emploiads e furma uschia in dals pli gronds patruns da lavur da l’entir pajais. Ella consegna mintg’onn radund 2,2 milliardas spediziuns adressadas e bundant 112 milliuns pachets. Ultra da quai administrescha la societad affiliada Postfinance facultads da clients d’ina valur totala da bundant 115 milliardas francs.
L’interpresa Auto da posta, ch’appartegna sco la Postfinance medemamain a la Posta svizra, maina actualmain radund 870 lingias d’auto da posta cun bundant 2190 autos da posta. La rait da lingias ha ina lunghezza totala da 11 869 km; per onn vegnan transportads radund 141 milliuns passagiers. Las lingias vegnan manadas ubain d’Auto da posta sez cun agen persunal, ubain d’ina da las radund 150 interpresas concessiunarias cun agen persunal. Tar l’Auto da posta sez lavuran radund 2140 persunas (chauffeurs e persunal administrativ); tar ils concessiunaris èn quai en tut stgars 1600 chauffeurs. Per part scriva la Confederaziun ora lingias, per las qualas l’interpresa Auto da posta sto concurrer cun auters interessents. Sco ils exempels da l’Engiadin’Ota e da la regiun da Sargans mussan, èsi tuttavia er pussaivel che Auto da posta è la partida perdenta tar ina tala concurrenza. Fin il 1995 finanziava la PTT il deficit dal servetsch d’auto da posta cun agid dal gudogn da la sparta da telecommunicaziun. Dapi il 1996 han tut las interpresas da traffic public d’offrir ordavant lur servetschs als empustaders (Confederaziun e chantuns). Las offertas èn liantas, uschia che l’interpresa da traffic po far ina sperdita u in gudogn. Il 2014 ha Auto da posta gia scrit per la 16avla giada en successiun cifras nairas.

La Swisscom occupava il 2015 21 000 collavuraturs ed ha gì ina svieuta da 11,7 milliardas francs. La participaziun da la Confederaziun a l’interpresa munta a 51,0 %. Tar ils clients da la Swisscom tutgan tant persunas privatas sco er firmas. La paletta da servetschs cumpiglia la telefonia cun rait fixa e mobila, internet e televisiun digitala; a firmas vegn purschì il mantegniment e la gestiun da l’entira infrastructura dad IT.




</doc>
<doc id="12391" url="https://rm.wikipedia.org/wiki?curid=12391" title="Ludwig van Beethoven">
Ludwig van Beethoven

Ludwig van Beethoven (battegià ils 17 da december 1770 a Bonn, electurat da Cologna; † 26 da mars 1827 a Vienna, Imperi da l’Austria) è stà in cumponist da la classica viennaisa. El ha manà a fin il svilup da quella e preparà la via a la romantica.

Ils antenats da Ludwig van Beethoven da vart dal bab derivavan da Mechelen en il Brabant flam. Cun ses tat Ludwig van Beethoven (1712–1773) è documentà l’emprima giada in musicist en questa famiglia. Quel è vegnì clamà il 1733 sco chantadur da bass a la curt da l’electurat a Bonn; il 1761 al ha il prinzi electur Maximilian Friedrich elegì sco dirigent da la curt. Ses figl Johann (1740–1792) è daventà chantadur da tenor en la musica da la curt ed ha ultra da quai s’acquistà renum sco scolast da musica. Il 1767 ha el maridà la giuvna vaiva Maria Magdalena Leym nata Keverich (* 1746). Da la lètg èn resortids set uffants, dals quals be trais han survivì la vegliadetgna d’uffant pitschen: Ludwig, Kaspar Karl (1774) e Nikolaus Johann (1776). La naschientscha d’in frar da medem num l’avrigl 1769 ha pli tard rendì Ludwig van Beethoven malsegir areguard sia vegliadetgna effectiva.

Sco segund uffant è Ludwig van Beethoven vegnì battegià ils 17 da december 1770 en la baselgia da s. Remigi da quel temp. (La baselgia è brischada l’onn 1800 e n’è betg da sbagliar cun la baselgia da s. Remigi odierna ch’è vegnida bajegiada en in auter lieu). Naschì è el probablamain ils 16 da december en l’abitaziun da la famiglia en la chasa nr. 515 (oz chasa nr. 20) en la Bonngasse.

Cumbain che Beethoven aveva pir trais onns cura che ses tat è mort il 1773, ha el idealisà quel sco figura d’identificaziun da la famiglia.

Johann van Beethoven ha percurschì gia baud il talent da ses figl ed ha procurà per ina furmaziun musicala solida, a la quala han er contribuì collegas da l’orchester da la curt: l’organist Gilles van den Eeden, il chantadur Tobias Pfeifer, ils violinists Franz Georg Rovantini e Franz Ries ed auters. Da l’instrucziun da musica da Johann van Beethoven vegn ditg ch’el saja daventà violent envers ses figl; schebain quests rapports sa refereschan a singuls schabetgs u descrivan in stadi cuntinuant n’è betg enconuschent.

Il 1782 è il cumponist e dirigent Christian Gottlob Neefe daventà il successur da van den Eeden sco organist da la curt. Neefe ha per part dà a Beethoven lecziuns da clavazin e da cumposiziun ed ha intermedià la publicaziun d’emprimas cumposiziuns da clavazin. Sch’igl è però giustifitgà d’al attribuir la rolla extraordinaria sco magister da Beethoven sco quai ch’i vegn fatg en la litteratura, sto vegnir mess en dumonda. En connex cun la reorganisaziun da la musica curtaisa tras Maximilian Franz, il successur dal prinzi electur Max Friedrich ch’era mort, èsi vegnì il 1784 tar ina ruptura tranter Beethoven e Neefe.

En la vegliadetgna da set onns è Beethoven sa preschentà l’emprima giada en la publicitad. Il 1782 è el daventà il substitut da Neefe a l’orgla e dus onns pli tard è el vegnì engaschà sco organist en plazza fixa. Ultra da quai ha el sunà en l’orchester da la curt al cembalo ed a la viola da bratsch.
L’instrucziun scolastica da Beethoven n’ha strusch surpassà las enconuschientschas fundamentalas sco leger, scriver e far quint. Temporarmain ha el però gì supplementarmain lecziuns privatas en latin, franzos e talian. Inspiraziun spiertala ha el ultra da quai retschet da vart da ses amis che derivavan dal circul burgais a Bonn. Da menziunar èn surtut il student da medischina e medi da pli tard Franz Gerhard Wegeler sco er la famiglia von Breuning, cun la quala Beethoven ha tgirà ina relaziun quasi famigliara. L’amicizia cun Wegeler e cun Stephan von Breuning ha durà, malgrà tschertas crisas, per vita duranta.

A la curt dal prinzi electur Maximilian Franz regiva in clima liberal. Ideas illuministicas vegnivan tranter auter tgiradas en ils circuls da l’Urden dals illuminats, ina societad secreta che steva datiers dals framassuns. Divers musicists da la curt eran commembers da la Loscha da Bonn, la quala vegniva presidiada da Neefe. Suenter il scumond dals illuminats il 1785 èn ils commembers da Bonn da quella s’organisads en la Societad da lectura e da recreaziun. Tras Eulogius Schneider ch’instruiva a l’Universitad da Bonn è Beethoven er vegnì gia baud en contact cun las ideas da la Revoluziun franzosa.

Il 1784 ha Neefe scrit davart Beethoven ch’el vegnia «segiramain a daventar in segund Wolfgang Amadeus Mozart sch’el cuntinuescha uschia sco ch’el ha cumenzà». Tar Maximilian Franz, prinzi electur dapi il 1784 ed in grond admiratur da la musica da Mozart, è questa valitaziun dada sin terren fritgaivel. Sustegnì da Max Franz, è Beethoven sa mess la fin december 1786 en viadi vers Vienna, nua ch’el dueva daventar il scolar da cumposiziun da Mozart. Sa mettend Beethoven suenter ca. trais mais en viadi da return, ha el fatg staziun a Regensburg, Minca ed Augsburg. Il matg 1787 è el puspè returnà a Bonn. I n’è betg enconuschent, schebain igl ha insumma dà in inscunter cun Mozart; per in’instrucziun tras ses ideal manca mintga mussament e correspundentamain è il prinzi electur stà trumpà dals resultats dal viadi. Il motiv per il nunsuccess dal plan n’è betg enconuschent.

Returnà a Bonn è Beethoven fruntà sin ina situaziun famigliara ch’era sa midada a moda dramatica. Il stadi da sanadad da la mamma che suffriva d’etisia (tuberculosa) era sa pegiurà fermamain. Ella è morta ils 17 da fanadur 1787. Il bab ha pers pli e pli la controlla da ses consum d’alcohol ch’era gia stà avant vaira aut; la finala n’è el betg pli stà abel d’avair quità da ses trais figls. Il 1789 è el vegnì suspendì da ses uffizi; a Ludwig sco figl il pli vegl è vegnida surdada la cumpetenza da disponer davart la mesadad da la pensiun da ses bab, uschia ch’al è facticamain vegnida adossada la rolla dal chau da famiglia.

Mez settember 1791 è Beethoven viagià sco musicist da la chapella da la curt da Bonn ad in inscunter suprem da l’Urden teutonic a Mergentheim. Il viadi è vegnì fatg sin dus bastiments ch’èn navigads sur il Rain ed il Main fin a Miltenberg. Beethoven, che vegniva numnà da ses amis pervi da ses teint brinent e ses egls nairs ‹Spagnol›, ha agì qua sco gidanter da cuschina. Da Miltenberg ha il viadi cuntinuà en charrotscha fin a Mergentheim, nua che Beethoven è sa trategnì fin la fin d’october 1791.

Tras quai ch’el era entrà en l’Urden teutonic, è il cont Ferdinand Ernst von Waldstein, ch’era oriund da Vienna, arrivà a Bonn. El è daventà l’emprim promotur aristocratic da Beethoven ed al ha intimà da scriver novas cumposiziuns. Plinavant ha el fatg valair si’influenza sin il prinzi electur, animond quel da cuntinuar cun la promoziun da Beethoven.

Sin ses return d’in viadi en l’Engalterra ha Joseph Haydn fatg il fanadur 1792 staziun a Bonn. Tar questa chaschun è vegnì fixà in segund segiurn da studi da Beethoven a Vienna. Suenter che Mozart era mort en il fratemp, dueva el – tenor ina remartga da Waldstein – retschaiver «il spiert da Mozart or dals mauns da Haydn». Gia il november dal medem onn è Beethoven sa mess en viadi vers Vienna.

L’accumulaziun da divers eveniments ha gì per consequenza ch’il viadi da studi da Beethoven a Vienna dueva daventar in segiurn da lunga durada e definitiv. Curt suenter l’arrivada da Beethoven en la chapitala habsburgaisa è mort ses bab (ils 18 da december 1792). Il 1794 han truppas franzosas occupà la Renania e la curt dal prinzi electur ha stuì fugir. Uschia n’ha betg be manca a Beethoven la pussaivladad da returnar a Bonn a pratitgar sia professiun, mabain er ils pajaments da salari da vart dal prinzi electur èn crudads davent dal tuttafatg. La primavaira 1794 è la finala er ses frar Kaspar Karl sa domicilià a Vienna ed il december 1795 è suandà il frar Johann.

A Vienna ha Beethoven bainprest chattà il sustegn d’amaturs da musica aristocratics ch’al han gidà a fitgar pe en la nova patria. Sper il prinzi Franz Joseph Maximilian von Lobkowitz e Gottfried Freiherr van Swieten ha surtut il prinzi Karl Lichnowsky giugà in’impurtanta rolla. En sia chasa è Beethoven vegnì en contact cun ils circuls da musica viennais ed ha emprendì a conuscher il violinist Ignaz Schuppanzigh che dueva attribuir sco interpret a moda essenziala a la derasaziun da sia musica. In tschert temp ha Lichnowsky er mess a disposiziun a Beethoven in’abitaziun en sia chasa.

A partir da l’onn 1800 ha Lichnowsky pajà a Beethoven in salari annual da 600 rentschs, stgaffind uschia per ils proxims onns il fundament per in’existenza artistica independenta.

Sco quai ch’ins era sa cunvegnids, ha Beethoven pudì prender lecziuns da cumposiziun tar Haydn. Quest’instrucziun ha durà da l’arrivada da Beethoven a Vienna (il november 1792) fin curt avant il viadi da Haydn en l’Engalterra (il schaner 1794). La relaziun tranter il magister renumà ed il scolar stinà e segir da sasez n’è betg restada senza differenzas d’opiniuns e conflicts; uschia per exempel cura che Haydn ha exprimì resalvas envers il trio da clavazin op. 1 nr. 3 da Beethoven ch’al pareva memia grev da chapir. Cumbain che Beethoven duai avair ditg ina giada davart ses magister ch’el n’haja «mai emprendì insatge dad el», sche han las ovras da Haydn tuttina influenzà a moda durabla il svilup da Beethoven sco cumponist, e quai surtut sin ils champs da la sinfonia e da la musica da chombra.

I para però tuttina sco sche Beethoven fiss stà malcuntent cun Haydn en sia funcziun sco magister. Adascus ha el numnadamain er prendì lecziuns tar Johann Baptist Schenk. A partir dal 1794 ha el studegià cuntrapunct tar Johann Georg Albrechtsberger e dad Antonio Salieri ha el sa laschà instruir en la cumposiziun da chant.

A l’entschatta èn ils success da Beethoven sco cumponist stads colliads stretgamain cun sia carriera sco virtuus al clavazin. Durant ils emprims diesch onns a Vienna ha el scrit 20 da sias 32 sonatas da clavazin, tranter quellas la Grande Sonate pathétique op. 13 en c-mol e las duas sonatas op. 27, da las qualas la segunda è vegnida enconuschenta sut il num ‹Sonata da clerglina› (che na deriva betg da Beethoven); l’agiunta al titel ‹quasi una fantasia› fa allusiun al fatg che l’improvisaziun al clavazin furmava per il cumponist in’impurtanta funtauna d’inspiraziun.

Ils 29 da mars 1795 è Beethoven sa preschentà l’emprima giada sco pianist davant la publicitad viennaisa (cun ses concert da clavazin en B-dur op. 19). Dà spezialmain en egl è el era pervi da sias excellentas abilitads da fantisar libramain. Il 1798 ha il giuven virtuus fatg in viadi da concerts ch’al ha tranter auter manà a Prag, Dresden e Berlin. La turnea è vegnida iniziada da Lichnowsky ed è suandada la ruta dal viadi ch’il prinzi aveva fatg il 1789 cun Mozart. Ils concerts duevan daventar in grond success tant artistic sco finanzial.

Las emprimas cumposiziuns che Beethoven ha laschà stampar èn stads ils trais trios da clavazin ch’el ha scrit il 1794/95 e munì cun il nr. dad opus 1. Durant ils proxims onns è Beethoven sa fatschentà cun dus ulteriurs geners centrals da la classica: il quartet d’artgists e la sinfonia. Tranter il 1798 ed il 1800 ha el cumponì, suenter in studi intensiv dals quartets da Haydn e da Mozart, in’emprima seria da sis quartets, ils quals el ha deditgà sco op. 18 al prinzi Lobkowitz. Pauc pli tard, il 1800 e 1802, è Beethoven sa preschentà sco sinfonicher. L’emprima sinfonia op. 21 en C-dur è stada deditgada a van Swieten, la segunda op. 36 en D-dur al prinzi Lichnowsky.

Il success creschent da Beethoven tant sco pianist sco er sco cumponist è vegnì perturbà d’in disturbi ordvart gravant: ca. vers il 1798 èn sa mussads emprims sintoms da la malsogna d’udida, la quala dueva la finala manar a la surdadad cumpletta. Tenor in agen rapport da Beethoven dal 1801 duai il mal esser sa pegiurà entaifer paucs onns; i para però sco sch’igl avess dà ina pli lunga fasa da stagnaziun.

Davart ils motivs che duevan manar a la surdadad vegn speculà en numerus tractats scientifics. Sco raschuns pussaivlas vegnan t.a. en dumonda in’atrofia dals gnervs da l’udida u in’otosclerosa.

La sminuziun da l’udida n’ha betg be muntà in privel per la carriera da Beethoven sco musicist, mabain ha er restrenschì ses contacts socials. La malsogna ha manà ad ina gronda crisa persunala, en il decurs da la quala el ha schizunt pensà a suicidi. Beethoven ha fatg palais ses stadi da l’olma en l’uschenumnà Testament da Heiligenstadt, in document ch’el ha scrit l’october 1802 a la fin d’ina cura a Heiligenstadt che n’aveva medemamain betg purtà il success giavischà.

Ils onns da mez a Vienna, ils quals il biograf Maynard Solomon numna la ‹perioda eroica›, furman la fasa la pli productiva da Beethoven, e quai malgrà che si’udida era gia restrenschida. Da quel temp aveva Beethoven sviluppà in agen stil incumparabel.

Sis da las nov sinfonias ha Beethoven cumponì tranter l’atun 1802 ed il 1812, tranter quellas ovras uschè enconuschentas sco la terza sinfonia ‹Eroica›, la 5avla sinfonia u la 6avla sinfonia pastorala. Ultra da quai ha el scrit il quart e tschintgavel concert da clavazin sco er la versiun finala dal terz concert da clavazin, plinavant il concert da violina op. 61 ed ils tschintg quartets d’artgists ‹mesauns› op. 59 nr. 1–3, op. 74 ed op. 95.

Er l’emprima versiun da sia suletta opera ‹Fidelio› ha Beethoven cumponì durant questa fasa. Il 20 da november 1805 è ella vegnida represchentada l’emprima giada (sut il titel oriund ‹Leonore›); pli tard l’ha Beethoven però anc surlavurà duas giadas. 

Ses pli grond success da fin là ha Beethoven cuntanschì il 1813/14 cun las represchentaziuns d’ina ovra ch’el aveva scrit aposta per il Congress da Vienna: ‹La victoria da Wellington u la Battaglia sper Vittoria› (op. 91). Questa cumposiziun ha tematisà la victoria decisiva dals Englais cunter las truppas napoleonicas ed ha uschia tutgà il spiert dal temp.

La Revoluziun franzosa e Napoleun Bonaparte han fatg sin Beethoven ina grond’impressiun ed èn s’effectuads cumprovadamain sin ses operar.

Uschia aveva Beethoven previs oriundamain d’agiuntar al titel da la terza sinfonia ‹Eroica› il supplement ‹intitulata Bonaparte› ubain ‹scritta sin Bonaparte›. Tenor in’anecdota duai Beethoven avair stritgà plain gritta quest’agiunta suenter che Napoleun aveva curunà sasez il december 1804 sco imperatur. Pli probabel è la midada dal titel però d’attribuir al fatg che Beethoven n’ha la finala tuttina betg fatg il viadi a Paris ch’el aveva planisà.

Er la tematica che Beethoven ha elavurà en si’opera ‹Fidelio› deriva d’ina opera da revoluziun franzosa, numnadamain da ‹Léonore ou L’amour conjugal› da Jean Nicolas Bouilly. Ed en sia 5avla sinfonia en c-mol op. 67 ha el recepì elements da l’uschenumnada musica da revoluziun; igl è quai in stil, il qual cumponists franzos sco André-Ernest-Modeste Grétry, Étienne-Nicolas Méhul e Luigi Cherubini avevan sviluppà a la fin dal 18avel tschientaner.

En il decurs dals onns è la relaziun tranter Beethoven e ses pli impurtant mecen d’enfin qua, il prinzi Lichnowsky, sa pegiurada cuntinuadamain. L’atun 1806 èn las tensiuns escaladas a chaschun d’in segiurn da Beethoven sin il chastè Hradec sper Opava (Tschechia), la sedia dal prinzi. Ca. a medem temp, il 1806 u 1807, ha il prinzi – ch’aveva da quel temp obligaziuns finanzialas fitg autas – chalà d’assegnar al cumponist la paja annuala.

Da quel temp disponiva Beethoven sper la paja dal prinzi bain d’entradas respectablas or da contracts cun chasas edituras e concerts; ma quellas na muntavan nagina segirezza finanziala da lunga durada. Perquai è Beethoven s’annunzià il december 1807 – senza success – tar la direcziun dal teater da la curt imperiala per ina plazza ed ha er tratg en consideraziun da bandunar Vienna. La chaschun da far quai ha el gì cura che Friedrich Ludwig III cont Truchsess zu Waldburg al ha clamà il november 1808 sco dirigent a la curt da Jérôme Bonaparte a Kassel.

Tras in’iniziativa dad Ignaz von Gleichenstein e da la contessa Marie Erdödy, che tutgavan tar il circul d’amis il pli stretg da Beethoven, èsi reussì d’al tegnair a Vienna. Il prim da mars 1809 han l’archiduca Rudolph ed ils prinzis Franz Joseph Lobkowitz e Ferdinand Kinsky garantì al cumponist per decret ina paja annuala fixa, e quai sulettamain sut la cundiziun che Beethoven abiteschia vinavant a Vienna. La speranza da Beethoven da cuntanscher uschia l’independenza finanziala na dueva però betg s’accumplir dal tuttafatg: la primavaira 1811 hai dà ina svalitaziun dal daner, l’onn proxim è mort il prinzi Kinsky, ed il prinzi Lobkowitz steva il 1813 curt avant il bancrut. Tras quai è Beethoven stà necessità da reclamar avant dretgira che la paja vegnia er concedida vinavant.

La stima da Beethoven per Johann Wolfgang von Goethe ha cumenzà a s’exprimer dapi ils onns 1790 surtut en sias cumposiziuns da chanzuns. Il 1809/1810 ha l’occupaziun cumpositorica cun il poet culminà en ils ciclus da chanzuns op. 75 ed op. 83 sco er en la musica tar il gieu da teater ‹Egmont› op. 84.

Durant la primavaira e stad 1810 ha Bettina Brentano, la sora dal poet Clemens Brentano, passentà in segiurn a Vienna. Ella è vegnida en contact cun Beethoven ed ha profità da si’amicizia cun Goethe per proponer in inscunter tranter las duas persunalitads d’artist. Er Bettina Brentano sezza ha elavurà pli tard sia relaziun tar Beethoven en furma poetica; faschond quai stilisticamain a moda fitg abundanta, ha ella contribuì essenzialmain a derasar il maletg romantic da Beethoven.

A l’inscunter tranter Beethoven e Goethe èsi la finala vegnì il fanadur 1812 (ils 19, 20, 21 e 23), cura che omadus èn sa trategnids en il bogn da cura boemian Teplitz. Las reacziuns dals dus artists èn plitost stadas maschadadas. Ils 19 da fanadur ha Goethe scrit a sia dunna: «Pli concentrà, resolut ed orientà vers l’intern n’hai jau anc emprendì a conuscher nagin artist. Jau chapesch detg bain, co ch’el sto cumparair in pau curius envers il mund.» Ed ils 12 da settember 1812 ha Goethe scrit da Karlsbad a ses ami Carl Friedrich Zelter, il manader da la Berliner Sing-Akademie: «Beethoven hai jau emprendì a conuscher a Teplitz. Ses talent m’ha impressiunà. Ma sia persunalitad sa preschenta deplorablamain a moda dal tuttafatg sfranada; el n’ha bain betg dal tut tort, sch’el è da l’avis ch’il mund saja detestabel, ma tras quai fa el quel ni per sai ni per auters pli plaschaivel. El è però da perdunar e da deplorar fitg, perquai che si’udida al banduna – quai che fa forsa main donn a la vart musicala da ses esser che a la sociala. El ch’è gia uschiglio da natira laconica, daventa quai tut a dubel tras questa menda.» Beethoven sez ha scrit ils 9 d’avust da Franzensbad a ses editur Härtel: «A Goethe plascha l’aria curtaisa fitg, dapli che quai ch’i descha ad in poet. I na dovra betg vegnir ditg qua dapli davart la ridiculezza dals virtuus, sche poets che duessan valair sco ils emprims magisters da la naziun pon emblidar tut l’auter pervi da questa glischur.»

Tenor Franz Gerhard Wegeler duai Beethoven bain esser stà «inamurà fitg savens», ma quai sa referescha be ad ina curta perioda durant ils onns 1790, cura che Wegeler era a Vienna. El rapporta tranter auter da las relaziuns dal cumponist cun Johanna von Honrath e Maria Anna Wilhelmine von und zu Westerholt-Gysenberg. Dunnas han però giugà en plirs reguards in’impurtanta rolla en la vita da Beethoven: sco amias e persunas da confidenza, ma er sco interpretas da sia musica.

Tranter las amias tar las qualas Beethoven ha tgirà il pli lung ed intensiv contact, tutga la contessa Marie von Erdődy (1779–1837). Beethoven ha deditgà ad ella pliras da sias ovras. Sper si’abitaziun en la citad possedeva ella ina chasa a Jedlesee, en la quala Beethoven duai avair abità in temp il 1815.

A moda spezialmain amiaivla è Beethoven vegnì recepì da la famiglia ungaraisa Brunsvik. Las soras Therese, Josephine, Charlotte e lur frar Franz èn s’entupads l’emprima giada il 1799 cun il cumponist. Sut insistenza da la mamma ha Josephine maridà anc la stad 1799 il cont Joseph von Deym, è ida a star a Vienna ed ha gì cun quel quatter uffants. Da quel temp era Beethoven il magister da clavazin da Josephine. L’entschatta 1804 è il cont Deym mort tut nunspetgadamain. Sinaquai è sa sviluppada ina relaziun d’amur tranter Beethoven e Josephine. Tranter il 1804 ed il 1809 ha Beethoven scrit ad ella almain quattordesch brevs, per part d’in cuntegn fitg passiunà. Las brevs documenteschan però er il conflict tranter ils sentiments ch’els avevan in per l’auter ed ils sforzs da la realitad enturn els: Josephine aveva da tgirar quatter uffants ed en cas d’ina nozza cun Beethoven ch’era da derivanza betg nobla avess ella pers l’avugadia. Sut pressiun da sia famiglia è Josephine sa retratga l’atun 1807 da Beethoven. Ina segunda lètg è sa sviluppada a moda fitg disfortunada e la finala è Josephine daventada malsauna. Therese, ch’è stada vinavant en contact cun Beethoven, ha nudà il 1817: «Patescha Josephine betg forsa pervi dal mal da Luigi? Sch’ella fiss daventada sia dunna – tge avess ella pudì far da l’erox!» Ed il 1848 ha Therese scrit en ses diari: «Jau fortunada hai giudì sur uschè blers onns il contact intim, spiertal cun Beethoven. L’ami da chasa e dal cor da Josephine! Els eran naschids in per l’auter e fissan omadus anc en vita sch’els fissan s’unids.» Numerus perscrutaders da Beethoven èn da l’avis ch’i sa tractia tar Josephine da l’‹amanta immortala› da Beethoven.

Sur las soras Brunsvik ha Beethoven er emprendì d’enconuscher il 1801/02 lur cusrina contessa Giulietta Guicciardi (1782–1856), en la quala el è stà inamurà in temp. El era però conscient ch’ina lètg na vegnia betg en dumonda pervi da las differenzas dals stans. Ultra da quai era ella gia spusada cun il cont Wenzel von Gallenberg, il qual ella ha maridà il 1803. Beethoven ha deditgà ad ella il 1802 la ‹Sonata quasi una Fantasia›, op. 27 nr. 2 ch’è enconuschenta sco ‹Sonata da clerglina›.

Cun la pianista franzosa Marie Bigot ha Beethoven surtut gì contact il 1807. L’um da quella era bibliotecar tar il fautur dal cumponist, il cont Andrej Rasumowsky. Beethoven ha regalà a Marie l’autograf da sia famusa ‹Appassionata›, la quala sa chatta oz en la Bibliothèque nationale de France a Paris.

Probablamain la primavaira 1808 è Beethoven vegnì l’emprima giada en contact cun la chantadura Elisabeth Röckel, la sora dal tenor Joseph August Röckel ch’aveva surpiglià il 1806 en l’inscenaziun da ‹Fidelio› la partida da Florestan. I vegn supponì che Beethoven haja deditgà ad ella ses enconuschent toc da clavazin ‹Für Elise›.

In’ulteriura dunna en la vita da Beethoven è stada Therese Malfatti. Beethoven l’ha emprendì a conuscher il 1809 tras ses ami Ignaz von Gleichenstein, il qual ha maridà il 1811 la sora da Therese. La primavaira 1810, en vista a la nova lètg da Josephine Brunsvik, planisava Beethoven apparentamain da dumandar Therese Malfatti da maridar. Per quest intent ha el fatg procurar ses ami Franz Gerhard Wegeler a Bonn ina copia da ses attest da batten. Refusond Therese Malfatti la dumonda – sia famiglia era medemamain encunter per resguards dal stan – ha Beethoven surmuntà quai relativamain tgunsch ed è vinavant stà collià amiaivlamain cun Therese.

Il matg 1810 ha Beethoven emprendì a conuscher tras Bettina Brentano sia quinada Antonie Brentano. Quella è sa trategnida tranter il 1809 ed il 1812 a Vienna per vender il vast relasch da ses bab Johann Melchior Edler von Birkenstock ch’era mort. Tranter ils consorts Franz ed Antonie Brentano ed il cumponist è sa sviluppada ina relaziun amicabla, la quala Antonie numna en ses diari in’«affinitad electiva». En ina brev dal mars 1811 a sia quinada Bettina scriva ella che Beethoven «la saja daventà in dals pli chars umans» e ch’el la visitia «quasi mintga di». Divers perscrutaders èn da l’avis che la brev da Beethoven a l’‹amanta immortala› saja stada drizzada ad Antonie Brentano.

La brev a l’‹amanta immortala› che Beethoven ha scrit ils 6/7 da fanadur 1812 a Teplitz durant in viadi en ils bogns da cura da la Boemia vala sper il Testament da Heiligenstadt sco la pli impurtanta testimonianza persunala dal cumponist. El la drizza ad ina dunna che na vegn betg menziunada cun num. Curt avant, ils 3 da fanadur, eri vegnì a Prag tar in inscunter che dueva esser decisiv per l’avegnir da la relaziun. Sco ch’i resorta vinavant da la brev han ils dus confessà in a l’auter lur amur e speran da pudair sa liar per adina; ma apparentamain è quai collià cun gronds impediments. L’identitad da l’‹amanta immortala› è contestada tranter ils perscrutaders da Beethoven.

A partir da l’onn 1812 è la situaziun da viver da Beethoven sa pegiurada decididamain. Sper ils eveniments fatals enturn l’‹amanta immortala› al han occupà quitads materials en connex cun il contract da rentas; ed ultra da quai ha la malsogna da l’udida manà cun il temp a la surdadad cumpletta. A partir da ca. il 1813 fascheva Beethoven diever da corns acustics per communitgar cun ses ambient; e dapi il 1818 èn documentads uschenumnads carnets da conversaziun, en ils quals ils partenaris da discussiun nudavan lur expectoraziuns. Pervi da ses impediment d’udida vaira avanzà n’al eri betg pli pussaivel da sa preschentar sco pianist. 

Ils 15 da november 1815 è mort il frar da Beethoven Kaspar Karl laschond enavos in figl da nov onns. Beethoven han sinaquai manà cun sia quinada Johanna in dir cumbat giuridic areguard l’avugadia da ses nev Karl. En sia funcziun temporara sco bab nutrider ha Beethoven fatg naufragi cun vulair suttametter ses protegì a sias finamiras d’educaziun exageradas.

Durant il temp da sia crisa persunala è er sa midà il stil cumpositoric da Beethoven. Il 1813 e 1814 è el l’emprim stà fatschentà cun la cumposiziun da ‹Wellingtons Sieg› e cun transfurmar si’opera da ‹Leonore› a ‹Fidelio›. Ils proxims onns è el anc sa deditgà ina giada intensivamain a la sonata per clavazin. El ha cumponì las sonatas op. 90 (1814), op. 101 (1815–1817) ed op. 106 (‹Hammerklavier-Sonate›, 1817–1818). A medem temp ha Beethoven creà las duas sonatas per cello op. 102 (1815), il ciclus da chanzuns ‹An die ferne Geliebte› op. 98 (1816) sco er la transfurmaziun da duas poesias da Goethe en ina cantata cun il num ‹Meeresstille und glückliche Fahrt› per chor ed orchester op. 112.

Entant che Beethoven era s’occupà durant intgins onns quasi exclusivamain cun ovras per furmaziuns pli pitschnas, è sa preschentada il 1819 la chaschun da puspè prender per mauns in’ovra pli gronda. Ses mecen dapi blers onns e scolar da clavazin, l’archiduca Rudolph, dueva vegnir intronisà il mars 1820 sco archuvestg da Olmütz (tschec Olomouc). Beethoven è vegnì incumbensà da scriver ina gronda messa festiva. Ma il process da cumposiziun da la Missa solemnis op. 123 è sa tratg a la lunga, uschia che Beethoven l’ha pir pudì terminar la fin 1822 / entschatta 1823.

Sper la messa ha Beethoven lavurà vi da las 33 variaziuns sur in valzer dad Anton Diabelli op. 120, in ciclus per clavazin ch’era vegnì inizià da l’editur da musica e cumponist Diabelli. Quel aveva tramess ses valzer a divers cumponists cun la supplica d’attribuir variaziuns per in’ediziun collectiva. Ultra da quai ha Beethoven cuntinuà da quel temp sia seria da las ultimas sonatas da clavazin cun op. 109, 110 e 111.

Suenter ina pausa da bundant diesch onns è Beethoven er puspè sa deditgà al gener da la sinfonia. La primaudiziun da la 9avla sinfonia op. 125 ils 7 da matg 1824 è stada in grond success. La preschentaziun è vegnida dirigida da Michael Umlauf, Beethoven al ha assistì al pult dal dirigent.

La finala è sa sviluppada tranter la primavaira 1824 e l’atun 1826, cumenzond cun il quartet d’artgists op. 127, ina davosa gruppa da tschintg quartets d’artgists. Il stausch inizial per realisar quella aveva dà in’incumbensa da cumposiziun da l’amatur da musica russ Nikolai Borisowitsch Galitzin. Ulteriura motivaziun ha Beethoven retschet tras il return dal violinist Ignaz Schuppanzigh a Vienna. Quel era stà dapi il 1816 en viadi e ses ensemble aveva represchentà per l’emprima giada quasi tut ses quartets d’artgists da pli baud. Il quartet d’artgists en F-dur op. 135 è stà l’ultima ovra che Beethoven ha terminà.

Tras la surdadad progredinta è Beethoven stà dependent ils ultims onns da sia vita dal sustegn d’amis ed enconuschents. Beethoven aveva bain persunal da chasa (cuschiniera e chasarina), ma grondas dispitas cun ils emploiads han manà repetidamain a desditgas d’ina u da l’autra vart.

Gia pli baud aveva Beethoven profità da persunas da ses ravugl d’amis per laschar far cumissiuns u auters servetschs. Uschia per exempel il 1817/18 da la construidra da clavazins Nanette Streicher nata Stein. La relaziun amicabla cun la famiglia da construiders da clavazins Stein aveva gia cumenzà a chaschun d’in segiurn ad Augsburg il 1787. Nanette Streicher è s’occupada repetidamain dal tegnairchasa ed ha er intermedià tranter il cumponist e ses persunal da chasa.

Il 1822 cumpara per l’emprima giada Anton Schindler en il circul d’enconuschents da Beethoven. Schindler tschertgava la vischinanza da Beethoven ed è sa purschì a quel sco factotum. Sia maschaida da submissiun servila ed agir autocratic ha adina puspè manà tar Beethoven a malaveglia e spretsch. Suenter la mort da Beethoven è Schindler sa patrunà da documents or da ses relasch, uschia d’ina part dals carnets da conversaziun. Schindler ha scrit ina da las emprimas biografias da Beethoven. La credibilitad da quella è però dispitaivla; per suttastritgar sias pretensiuns è el numnadamain er sa servì da falsificaziuns.

La stad 1825, suenter la ruptura cun Schindler, ha Karl Holz, il segund violinist dal quartet da Schuppanzigh, surpiglià la funcziun dal secretari persunal e cussegliader. 

Gist ils ultims onns da sia vita è la relaziun da Beethoven tar ses ami da giuventetgna Stephan von Breuning, il qual era arrivà il 1801 a Vienna, puspè daventada pli impurtanta. Il settember 1826 è Breuning daventà conavugà dal nev Carl ed el èsi er stà a s’occupar da Beethoven durant ils ultims mais che quel era grev malsaun.

Johann, il frar da Ludwig van Beethoven, era arrivà a Vienna tar ina tscherta bainstanza sco apotecher. Il contact tranter ils dus frars, che n’era mai propi stà fitg stretg, è s’intensivà cura che Beethoven ha emprestà il 1822 da Johann ina summa pli gronda. Ils proxims onns ha il cumponist adina puspè sa laschà cussegliar da ses frar en dumondas finanzialas.

Ils 8 d’avrigl 1820 ha la dretgira d’appellaziun attribuì definitivamain a Beethoven l’avugadia da ses nev Karl, sut la cundiziun ch’el vegnia sustegnì d’in conavugà. Quai n’ha però betg pudì mitigiar las tensiuns tranter aug e nev – ils 6 d’avust 1826 ha Karl empruvà da sa prender la vita. Sinaquai è Beethoven sa retratg da l’avugadia.

Gia dapi ca. ses 30avel onn da vita pativa Beethoven savens da malsognas. Igl èn avant maun descripziuns da differents sintoms sco diarrea, mal il venter, colicas, fevra u inflammaziuns. Sco motivs sa laschan trair en consideraziun malsognas acutas, ma er ina u pliras malsognas cronicas. Tranter auter vegnan supponids ina tissientada da plum, brucellosa ed in consum d’alcohol exagerà. Ils biografs da Beethoven han constatà che l’artist baveva regularmain vin alv bunmartgà, il qual ils viticulturs dultschivan cun zutger da plum enstagl da zutger da channa ch’era bundant pli char. L’onn 2000 èn vegnids intercurids chavels d’in ritsch ch’era vegnì taglià giu a Beethoven avant la sepultura. L’analisa chemica dal Health Research Institute a Naperville/Illinois ha inditgà in’auta concentraziun da plum, quai che conferma la tesa d’ina tissientada da plum. Examinaziuns vi da fragments da la chavazza ch’èn vegnidas fatgas pli tard han però inditgà ina concentraziun da plum betg nuschaivla per la sanadad.

Pli vegl che Beethoven è vegnì e pli savens ed intensiv ch’èn sa mussads ils sintoms da sia malsogna. La stad 1821 ha ina greva mellania inditgà ina zirrosa epatica. Beethoven ha tschertgà in remedi mitigiant cun far curas da bogn e segiurns en la champagna. L’ultim al ha manà ils 29 da settember 1826 – ensemen cun ses nev – sin il bain rural da ses frar Johann a Gneixendorf. Il return a Vienna ha gì lieu l’entschatta december d’aura fraida ed umida en la charrotscha averta, quai ch’ha manà a malcostas. Curt temp suenter esser sa revegnì da quella, èn sa mussads grevs sintoms da la zirrosa epatica en furma d’aua en las chommas ed il bassventer e d’ina mellania. Sinaquai n’ha Beethoven betg pli pudì bandunar il letg. Suenter pliras puncziuns e tractaments senza success da vart da plirs medis è Beethoven mort ils 26 da mars 1827.

La sepultura ha gì lieu ils 29 da mars sin il santeri da Währing sut gronda participaziun da la populaziun da Vienna: radund 20 000 persunas duain avair prendì part dal til da bara. Il pled da bara è vegnì preparà da Franz Grillparzer e prelegì da l’actur Heinrich Anschütz. Franz Schubert, che dueva suandar Beethoven be in onn pli tard en fossa, al ha rendì sper Grillparzer la davosa onur sco in dals 36 portatizuns.

La bara da Beethoven è vegnida exhumada duas giadas: il 1863 per mesirar l’ossa e fotografar la chavazza ed il 1888 per al metter en in’autra fossa, numnadamain en il guaudet d’onur dal santeri central a Vienna. Quest ultim til è danovamain stà accumpagnà d’in grond pievel.

Beethoven vegn considerà oz sco il cumponist ch’ha cumplenì la classica viennaisa e preparà la via a la romantica. Surtut en las furmas centralas da la classica viennaisa, la sinfonia, la sonata per clavazin ed il quartet d’artgists, ha el creà ovras ch’han sviluppà in’immensa muntada entaifer l’istorgia da la musica. Tranter auter ha Beethoven tschentà impurtants craps da fundament per ils elements sinfonics che duevan daventar en l’ulteriur svilup da l’istorgia da la musica caracteristics per ils concerts solistics.

L’entretschament dals elements formals da la sonata ha el sviluppà ad ina perfecziun nuncuntanschida. Ed er ina concentraziun da las sinfonias e dals concerts solistics da l’aspect quantitativ vers l’aspect qualitativ po vegnir attribuida a Beethoven.

En l’emprima perioda da ses operar era el anc sa fundà fermamain sin l’ovra da Haydn e Mozart; silsuenter ha el chattà ses stil tut agen. Gia ses antecessurs avevan individualisà fermamain las vuschs instrumentalas; Beethoven ha sviluppà vinavant las furmas ch’el ha surpiglià a novas dimensiuns che correspundevan a las novas ideas. Il menuet, ch’era fin qua segnà d’ina tempra aristocratic-curtaisa, ha el elavurà al scherzo plain vita. Ed il finale, tar il qual i sa tractava avant Beethoven per ordinari d’in epilog liger, ha el posiziunà da nov sco la culminaziun dal svilup da l’entira ovra; areguard la forza e l’amplezza surpassa quel savens l’emprima part da l’ovra. Il segund element innovativ ha furmà l’unitad dal patratg musical che sa lascha enconuscher en tut sias singulas parts. Quai che s’exprima en tschertas ovras gia en il titel (p.ex. en las sonatas per clavazin ‹Pathétique›, ‹Appassionata› e ‹Les Adieux›, en l’‹Eroica› ed en la ‹Pastoral-Sinfonie›) sa lascha applitgar sin la gronda part da sias ovras instrumentalas: ch’ils stadis da l’olma che vegnan represchentads en las singulas parts stattan en in connex intern in cun l’auter.

Ses cudeschs da skizzas mussan cun tge lavur nunstanclentaivla e cun quantas emprovas ch’el è sa sfadià da dar a sias ovras la furma ch’al cuntentava. Ins è impressiunà, sco ch’ha formulà O. Jahn, «davart sia moda da volver vi e na betg mo singuls motivs e melodias, mabain ils pli pitschens elements da quels e da giavinar or da tut las variaziuns imaginablas la meglra furma pussaivla. Ed ins na chapescha betg, co ch’ha pudì sa furmar da talas mieulas musicalas in entir talmain organic (...). Savens fan questas skizzas in’impressiun palpanta e targlinanta; quant pli crescha alura l’admiraziun areguard l’autocritica scheniala ch’ha fatg eleger, suenter avair examinà tut, cun segirtad suverana il meglier londerora.»

Las emprimas ovras eran anc sa sviluppadas durant che Beethoven era da chasa a Bonn. Igl èn quai en tut diesch cumposiziuns dal temp 1782–1785 ch’èn sa mantegnidas fin oz; cun l’intenziun d’al vulair stilisar ad in uffant schenial, eran quellas vegnidas publitgadas bunamain tuttas. Ultra da quai èn enconuschentas radund trenta ovras dals onns 1787–1792, da las qualas eran però vegnidas publitgadas a ses temp be ina. Bleras dad ellas ha Beethoven inserì pli tard en autras ovras. Ils singuls tocs da quest’emprima epoca eran anc segnads fermamain dal stil da Neefe e da Sterkel e s’orientavan a l’ideal da Mozart. Ils ultims onns a Bonn ha Beethoven alura dà agens accents cumpositorics en sias chanzuns, cantatas, arias e variaziuns; per part laschan quellas gia sminar la lavur analitica dal cumponist da pli tard. Las ovras en stil da sonata èn percunter main individualas e restan per gronda part fragment. Questa furma che dueva daventar uschè centrala per Beethoven ha el apparentamain elavurà pir durant ses temp viennais.

L’emprima fasa cumpositorica ch’è segnada d’in stil original per propi cumenza cun ils trais trios per clavazin op. 1 (1795) e finescha ca. cun ils onns 1800–1802.

Da quest’epoca fa er part l’emprima sinfonia. Beethoven l’ha cumenzà en la vegliadetgna da 29 onns e terminà l’onn proxim. La sinfonia è vegnida preschentada l’emprima giada ils 2 d’avrigl 1800, e quai cun grond success. Elements fitg innovativs per quel temp eran las cumposiziuns per clavazin (tant en furma dal concert sco er da la sonata e variaziun); qua è Beethoven sa distinguì betg mo tras sia tecnica, mabain er areguard la structuraziun e sutdivisiun da l’entira cumposiziun en singulas parts.

Sco segunda fasa da producziun sa laschan definir ils onns 1800–1802 fin il 1814. Da quella fan surtut part sinfonias e sonatas per clavazin.

Cun la terza sinfonia ha Beethoven chattà la furma d’ina sinfonia plitost monumentala ed eroica. Questa sinfonia, ch’era oriundamain deditgada a Napoleun, è vegnida preschentada l’emprima giada l’avust 1804 en il palais viennais dal prinzi Joseph Maximilian von Lobkowitz.

Il 1805 ha gì lieu la primaudiziun da la suletta opera che Beethoven ha scrit. Sco bleras autras ovras è er quella vegnida surlavurada pliras giadas. Entitulada oriundamain ‹Leonore›, l’ha Beethoven renumnà en la terza versiun ‹Fidelio› (cun l’uvertura en E-dur). En quest’ultima versiun è ella vegnida represchentada il 1814. Il cumponist n’è betg ì qua novas vias; ma l’opera mantegna sia muntada pervia dal cuntegn profund e la qualitad da la musica.

La 5avla sinfonia da Beethoven vegn er numnada ‹Sinfonia dal destin›. Il cumponist l’ha scrit en ina greva fasa da sia vita. Davart ils marcants quatter tuns inizials duai Beethoven avair ditg: «Uschia splunta il destin vi da la porta.» (Istorichers da musica refusan però questa ‹legenda› sco attribuziun posteriura). Ils 22 da december 1808 è ella vegnida represchentada per l’emprima giada, e quai ensemen cun la 6avla sinfonia, il quart concert per clavazin e parts da la messa en C-dur.

Tar la pastorala na sa tracti betg da musica programmatica per propi, sco che quai vegn savens pretendì, mabain – tenor Beethoven sez – «plitost d’ina expressiun da la sensibladad che da pictura». Chapida en quest senn, sa chatta la sinfonia anc adina sin il terren da la classica. Franz Liszt, ch’ha scrit las emprimas cumposiziuns sinfonicas d’in caracter poetic, è plitost sa referì sviluppond quest nov gener a las uverturas da Beethoven, sco per exempel ‹Coriolan› u ‹König Stephan›. Igl è però correct che la tematica da la pastorala, numnadamain ils lioms cun la natira, dueva daventar in dals elements centrals da la romantica. Questa proxima èra musicala è sa mussada sco l’epoca da las sinfonias ‹poeticas› per propi. Medemamain ha l’art da la romantica mess l’accent sin l’intern da l’uman, pia sin ses sentir e sin sias intenziuns. En quest senn po la pastorala da Beethoven tuttavia valair sco precursura da la romantica. Quai suttastritga er il fatg ch’el ha schlargià la furma sin tschintg parts ed integrà instruments che n’eran uschiglio betg da chasa en l’orchester sinfonic dal temp da la classica (p.ex. il piccolo). Igl èn quai innovaziuns che mussan decididamain en direcziun da la romantica, quai che dueva sa manifestar a moda anc pli clera en la 9avla sinfonia cun ses caracter triumfal. Ultra da quai èn er intgins dals topos programmatics da la pastorala (‹il stemprà› e.a.) vegnids reprendids dal temp da la romantica.

En la 7avla sinfonia en A-dur op. 92 dal 1812 anticipescha Beethoven musicalmain las guerras da liberaziun antinapoleonicas da pli tard. Tar sia primaudiziun il december 1813 ha il public reagì sin quai cun gronda euforia. Questa sinfonia è segnada d’in tschert patriotissem e na renviescha betg a moda uschè clera en direcziun da l’epoca da la romantica sco las sinfonias precedentas. Tuttina sa distingua l’ovra tras novaziuns areguard las armonias e la polifonia. La part centrala è la segunda, l’allegretto, quai ch’è nunusità. Quel è segnà d’in ritmus festiv, chaminant, sco d’in til da bara da milliuns. Tenor ils agens pleds da Beethoven è questa part deditgada a quels «ch’ans han unfrì uschè bler». 

Durant ils onns 1814 fin 1818 ha la producziun da Beethoven laschà suenter in pau. Da quest temp resortan be singulas cumposiziuns pli grondas, per exempel la sonata en A (1815) ed il ciclus da chanzuns. La malsogna e dispitas chasanas han franà sia fantasia. Ma suenter avair surmuntà quest temp da decuraschament è Beethoven sa mussà en divers reguards sco in’autra persuna ed in auter cumponist: Suenter esser sa serrà vers anora, era ses sentir orientà anc pli ferm sin il mund intern; en consequenza da quai tschiffa si’expressiun musicala a moda anc pli directa che avant. L’unitad da cuntegn e furma n’è per part però betg pli uschè perfetga sco pli baud, mabain segnada d’in mument subjectiv. 

Las ovras principalas da questa terza epoca èn la ‹Missa solemnis› (1818–23), la quala Beethoven sez ha considerà sco si’ovra la pli cumplenida, e la novavla sinfonia en d-mol (1823–24). Ultra da quai tutgan en quest temp: l’uvertura ‹Zur Weihe des Hauses›, op. 124 (1822), las sonatas da clavazin op. 106 en B-dur (1818), op. 109 en E-dur, op. 110 en As-dur (1821) ed op. 111 en c-mol (1822), las ‹Diabelli-Variationen›, plirs tocs pli pitschens per clavazin e chant e la finala ils davos gronds quartets d’artgists op. 127 en Es-dur (1824), op. 130 en B-dur ed op. 132 en a-mol (1825), op. 131 en cis-mol ed op. 135 en F-dur (1826). Ils quartets d’artgists tardivs derivan da l’occupaziun da Beethoven cun la tecnica da cumposiziun da Johann Sebastian Bach, en spezial cun las fugas da quel. Tuttina na mussan ils tocs betg vers il passà, mabain vers l’avegnir. En spezial ses op. 133 (‹Grosse Fuge›) era surprendentamain modern per ses temp e n’è strusch vegnì chapì durant l’entir 19avel tschientaner.

Blers sbozs, tranter auter quel per ina dieschavla sinfonia en c-mol e per in quintet d’artgists en C-dur èn ultra da quai vegnids a la glisch en il relasch dal cumponist.

Il 1824 ha Beethoven accumplì la 9avla sinfonia. La davosa part cun il chor che chanta sco finale la sonorisaziun da la poesia da Schiller ‹An die Freude› è spezialmain enconuschenta. Il tema da questa part furma la basa da l’imni europeic. La sinfonia exprima il cumbat d’in cor uman che brama, turmentà da stentas e paina, il di da l’allegrezza sublima, il qual n’al è tuttina betg dà en tutta clerezza e purezza. Las emprimas trais parts cun lur grondiusa architectura, instrumentalisaziun ed elavuraziun dals temas èn stads directivs per ils sinfonichers da la romantica fin tar Gustav Mahler. La primaudiziun da la 9avla sinfonia, ensemen cun parts da la Missa solemnis, ha gì lieu ils 7 da matg 1824. Cumbain che Beethoven n’ha betg pli pudì manar sez la preschentaziun, vuleva el sustegnair il dirigent cun indicaziuns dal tempo. L’orchester aveva però survegnì l’ordra da betg suandar quellas.

Curt avant sia mort ha Beethoven anc lavurà vi da sia 10avla sinfonia, però senza pudair terminar quella. Da l’emprima part existan bleras skizzas e notizias. Barry Cooper ha elavurà quellas ad in’emprima part. Er da la terza part, in scherzo energic, existan skizzas che dateschan dal 1825.

Sinfonias

Concerts da clavazin

Ulteriuras ovras concertantas

Uverturas

Opera

Ballets

Musica da tribuna





En il center da ses operar stattan las 32 sonatas per clavazin. Ultra da quai ha Beethoven scrit variaziuns sur agens temas e tals dad auters cumponists, da las qualas las variaziuns da Diabelli tutgan tranter las pli impurtantas ovras da clavazin insumma.

Stgazis tut spezials tranter ils tocs per clavazin furman las 24 "Bagatellen" en op. 33, op. 119 ed op. 126. Populars è surtut il toc "Für Elise" ed il rondo "Die Wut über den verlorenen Groschen" (op. 129).











Elavuraziuns tras Beethoven











 



</doc>
<doc id="12398" url="https://rm.wikipedia.org/wiki?curid=12398" title="Gion Gieri Barbisch">
Gion Gieri Barbisch

Gion Gieri Barbisch (* 6 d'october 1641 a Bludenz; † 1687 a Luven u Cumbel, burgais da Bludenz) era in dals emprims stampadurs en il Grischun. Cun grond engaschi ha el stampà pliras ovras en lingua tudestga, latina e rumantscha.

Gion Gieri Barbisch era l'emprim stampadur en la citad da Cuira. El è vegní da S. Pieder/Feldkirch en il Vorarlberg a Cuira cun ina "stampa movibla" e conuschiva gia la lingua rumantscha. Per pudair posseder in'atgna stampa era in giarsunadi da quater fin sis onns l'obligaziun.

Il 1668 ha el stampà "In cuort Musament" sut il num Gion Gieri Barbisch, signà cun questa scripziun da ses num uschia sco tut ses stampats rumantschs, a Feldkirch.

Oriundamain era Barbisch da Bludenz en il Montafun, Austria. Bludenz vegn anc oz pronunzià sin l'ultima silba, quai che inditgescha in num rumantsch. Ovras tudestgas ha el stampà sut il num "Johann Georg Barbisch".

Il 1672 è el arrivà a Cuira cun sia stampa movibla pertge ch'el crajeva da chattar bleras incumbensas. E quai era il cass, essend el il sulet stampadur en gir da quest temp sin territori da las Trais Lias. Be cun la stampa en il Puschlav han las Trais Lias gia giu ina dispita cun il duca da Milaun. Blera glieud na pudaiva betg leger u prestar cudeschs. Cudeschs en lingua tudestga vegnivan stampads a Turitg e Basilea ed ils rumantschs avaivan betg in linguatg da scartira unic, uschia che la derasaziun da quests cudeschs era anc pli critica da finanziar. Palpiri pudaivan ins era betg cumprar en las Trais Lias, sulettamain a Scuol vegniva producì palpiri tranter 1670 e 1740.

A Cuira ha Gion Gieri Barbisch survegnì l'incumbensa da squitschar la cronica retica "Rhetische Cronica Oder / Kurtze und warhaffte Beschreibung Rhetischer / Kriegs unnd Regiments / Sachen" da Fortunat Sprecher. Quai era l'emprim stampat en lingua tudestga en las Trais Lias. Quest'ovra, probabel stampada cun agid da giarsuns, era in bun attestat per Barbisch a la curt. L'uvestg ha giu plaschair da la lavur da Gion Gieri Barbisch ed el ha pudì stampar ulteriuras ovras per l'uvestgieu e l'uvestg ha era tramess ina recumandaziun al plevon Balzer Alig a Vrin. Il 1674 èn cumparidas duas scartiras dad Alig, "Enzacotas canzuns spiritualas" ed "Epistolas ad Evangelia sin tuttas domeingias" che Barbisch ha stampà a Cuira. Enturn il 1675 ha el bandunà Cuira vers la Surselva.

Il 1676 ha el instalà sia stampa per curt temp a Rehanau ed ha naven da quest lieu perschuadà il plevon da Pigniu da scriver la vita da S. Valentin. G. Jenelin. Il 1680 è finalmain cumparida l'ovra "La Bealla vita, a beada mort de S.Valentin, glorius patrun della baselgia de Pigniu, mess en Ramonsch da Pader Gion Jenelin. Banaduz, Barbisch 1680." L'indicaziun mussa che Barbisch era ussa a Panaduz ma era qua ha el betg pudì lavurar pli ditg che trais onns tranter il 1680 ed il 1683. Peter Maron da Panaduz ha fatg igl emprendissadi tar Barbisch ed ha l'onn 1687 surpiglià la lavur da ses maister.

Dal 1684 fin il 1687 ha Barbisch prendì quartier a Cumbel. Il pader Zacharias da Salò ha scrit blers manuscrits tranter auter "La Glisch sin il candelier invidada". Il 1686 ha Gion Gieri Barbisch stampà a Luven ina scartira protestanta da Johann Gerhard "Soings Diseurs dad ünn'Olma fideivla, eun Deus a eun saseza... Ussa mess giù in Rima Rumonscha, tras Johann Moeli, F.V.D.M.". Quest cudesch para dad avair gudì in cert success en Surselva, han ins anc fatg duas ediziuns novas. L'onn 1687 sparescha il num dal stampadur. Gion Gieri Barbisch es mort en quel onn cun 46 onns.



</doc>
<doc id="12400" url="https://rm.wikipedia.org/wiki?curid=12400" title="Bludenz">
Bludenz

Bludenz è ina citad austriaca situada en il Montavon. 

Bludenz è enconuschaint per las fabritgas da tschugalata "Milka" e "Suchard" sco era la brassaria "Fohrenburger".

La citad è situada sper l'Ill, in bratsch dretg dal Rain. "Bludenz" è circumdà da las chadainas dal Raeticon e da la Silvretta en il sid, ed dil massiv dal Guaud da Bregenza en il nord.
Bludenz sa chatta tar la conjuncziun da 5 valladas: Val Claustra, Montavon, Val da Brand, Val granda dals Gualsers ed la Valgovia. 

Bludenz è in punct da partenza per differentas staziuns da skis en il Montavon e bain accessibels cun tren ed en auto. Quai pertge che Bludenz ha ina atgna staziun dal tren ed es la staziun finala da la lingia dil Montavon e schai sper la lingia che continuescha vers Puntina. L'autostrada A14 Valrain/Valgovia riva fin a Bludenz.

Fin 1918 ha la citad fatg part da la monarchia austriaca, silsuenter Austria-Ungaria, suenter il contract da 1867.
Burgais da Bludenz era il tipograf Gion Gieri Barbisch (1641-1687).


</doc>
<doc id="12420" url="https://rm.wikipedia.org/wiki?curid=12420" title="Imperi bizantin">
Imperi bizantin

L’Imperi bizantin, en furma curta er be ‹Bizanz›, u – pervi da l’origin istoric – ‹Imperi roman oriental› resp. ‹Roma orientala›, è stà in imperi situà en la regiun orientala da la Mar Mediterrana. El è sa furmà en l’antica tardiva – suenter la partiziun da l’Imperi dal 395 – or da la part orientala da l’Imperi roman. L’Imperi vegniva dirigì da la chapitala Constantinopel, che vegniva er numnada Bizanz, e cumpigliava dal temp da sia pli gronda extensiun vers la mesadad dal 6avel tschientaner territoris che tanschevan da l’Italia ed il Balcan fin a la Peninsla Araba ed en l’Africa dal Nord. Gia dapi il 7avel tschientaner sa restrenscheva il territori però sin l’Asia Minura e l’Europa dal Sidost. Cun la conquista da Constantinopel tras ils Osmans l’onn 1453 è l’Imperi bizantin ì a fin.

L’istorgia bizantina è stada segnada d’in cumbat da defensiun permanent cunter inimis d’ordaifer, il qual ha absorbà massivamain las forzas da l’Imperi. Fin en la fasa tardiva, cura che l’Imperi na disponiva betg pli da resursas suffizientas, han alternà fasas d’expansiun (a sperditas da territori en il 7avel tschientaner èn suandadas conquistas en il 10avel ed 11avel tschientaner) e da retratga. A l’intern hai adina puspè dà (surtut fin en il 9avel tschientaner) cuntraversas teologicas e singulas guerras burgaisas; ma malgrà tut è il fundament statal, orientà a las structuras romanas, restà pli u main intact fin l’entschatta dal 13avel tschientaner. Culturalmain ha Bizanz laschà enavos a la posteriuritad impurtantas ovras litteraras e d’art. Ultra da quai ha l’Imperi giugà ina rolla centrala sco intermediatura da l’ierta antica ch’era sa mantegnida qua pli ditg. E la finala è l’influenza bizantina stada centrala areguard la cristianisaziun da l’Europa da l’Ost (Balcan e Russia).

Il bizantinist Georg Ostrogorsky caracterisescha l’Imperi bizantin sco maschaida tranter stadi roman, cultura greca e cretta cristiana. La denominaziun ‹Imperi bizantin›, deducida da la chapitala, è be usitada en la perscrutaziun moderna, n’è però betg vegnida duvrada dals contemporans. Al lieu da ‹Bizantins› discurrivan quels vinavant da ‹Romans› u (en il vest latin) da ‹Grecs›.

La perscrutaziun moderna sutdivida l’istorgia da l’Imperi bizantin en trais fasas:

Sper questa periodisaziun tradiziunala existan per part er ponderaziuns divergentas. Uschia vegn per exempel discutà en la perscrutaziun pli nova da laschar cumenzar l’istorgia ‹bizantina› en il vair senn dal pled cun la fin dal 6avel u l’entschatta dal 7avel tschientaner e d’attribuir il temp precedent a l’istorgia romana tardiva.

Ils Bizantins – ed ils Grecs fin en il 19avel tschientaner – han resguardà e denominà sasezs sco ‹Romans› (Ῥωμαῖοι "Rhōmaîoi"). Il term ‹Grecs› (Ἕλληνες "Héllēnes/Éllines") è praticamain be vegnì duvrà per las culturas ed ils stadis grecs dal temp precristian, pia ‹pajauns›. Vers il 1400 han però er Bizantins scolads sco Plethon discurrì da sasezs sco Hellens.

Las denominaziuns ch’èn oz las pli frequentas – ‹Bizantin› ed ‹Imperi bizantin› – èn d’origin modern. Ils contemporans discurrivan da sasezs adina sco Βασιλεία τῶν Ῥωμαίων "Basileía tōn Rhōmaíōn" (‹Imperi dals Romans›) u Ῥωμαικὴ Αὐτοκρατορία "Rhōmaikḗ Autokratoría" (‹Autocrazia romana› resp. ‹Imperi roman›). Tenor atgna chapientscha na furmavan els betg ils successurs da l’Imperi roman – els eran l’Imperi roman. Quai resorta er dal fatg che las denominaziuns ‹Imperi roman occidental› resp. ‹Imperi roman oriental› èn da derivanza moderna; per ils contemporans devi – uschè ditg che omaduas parts da l’Imperi roman eran anc existentas – be in imperi sut dus imperaturs. Ord vista dal dretg statal è quai er stà correct, damai ch’i n’aveva betg dà ina ruptura en il svilup sco en il vest: Bizanz existiva vinavant en ina furma intacta che regurdava a l’antica tardiva e ch’è be sa midada successivamain; sut Herakleios è il stadi alura vegnì refurmà tenor la cultura greca. L’identitad dominanta da l’Imperi roman oriental era però gia avant greca. Il grec vegl e dapi la vieuta vers il 600 il grec mesaun (ch’era areguard la fonetica gia quasi identic cun il grec odiern) ha remplazzà gia avant Herakleios il latin sco lingua uffiziala, ma er sco lingua da baselgia, lingua litterara (resp. culturala) e lingua da commerzi.

Considerond questas ragischs sa lascha l’emprima fasa da l’Imperi bizantin caracterisar sco maschaida da cultura hellenistica, stadi roman e religiun cristiana. Sia tempra romana e d’antica tardiva ha l’Imperi roman oriental e bizantin pir pers en il decurs da las conquistas arabas en il 7avel tschientaner. Durant l’entir temp da si’existenza è l’Imperi sa resguardà sco directa e suletta cuntinuaziun legitima da l’Imperi roman; da quai han ins deducì la pretensiun d’ina suveranitad sur tut ils stadis cristians dal temp medieval. Il pli tard a partir da ca. l’onn 600 na sa laschava questa pretensiun betg pli realisar; ma en la teoria statala è ella vegnida mantegnida consequentamain.

Las ragischs da l’Imperi bizantin èn da chattar en l’antica romana (284 fin 641). L’Imperi bizantin n’è betg stà ina nova fundaziun statala, mabain ha furmà fin il 1453 la part orientala da l’Imperi roman ch’era vegnì dividì definitivamain il 395. El sa lascha pia designar sco cuntinuaziun directa da l’"Imperium Romanum". La dumonda cura che l’istorgia romana fineschia e l’istorgia bizantina cumenzia na sa lascha perquai betg respunder cler e net. Surtut en la perscrutaziun pli veglia è il cumenzament savens vegnì mess a pèr cun il temp da regenza da l’imperatur Constantin il Grond (306 fin 337). Per l’ina ha el favurisà sco emprim autur roman a moda activa il cristianissem (vieuta constantina). Per l’autra ha el stgaffì la chapitala da l’Imperi bizantin da pli tard: tranter il 325 ed il 330 ha el laschà amplifitgar a moda generusa la veglia polis greca Bizanz e l’ha renumnà tenor el sez en Constantinopel. Il vegl num Bizanz ha però existì vinavant ed è vegnì applitgà en il temp modern sin l’entir Imperi. Gia avant el avevan ils imperaturs tschertga residenzas ch’eran situadas pli datiers dal cunfin da l’Imperi e/u che sa laschavan defender meglier che Roma. Il pli tard suenter il curt temp da regenza da l’imperatur Maxentius n’è Roma per ordinari betg pli stada la sedia dals imperaturs, mabain ha be pli furmà idealmain la chapitala da l’Imperi. Cuntrari ad autras citads residenzialas ha Constantinopel però survegnì in agen senat; sut Constantius II, il figl da Constantin, è quel vegnì mess a pèr formalmain al senat da Roma. Pli e pli è la citad sa sviluppada al center administrativ da la part orientala da l’Imperi. Vers la fin dal quart tschientaner èn schizunt cumparidas per Bizanz las denominaziuns "Nova Roma" resp. Νέα ῾Ρώμη, entant che Roma vegniva per part numnà Παλαιὰ ῾Ρώμη (‹Roma veglia›). Malgrà quest cuntrast sapientiv è la veglia citad da Roma restada il punct da referenza areguard l’ideologia da l’Imperi. Dapi il temp da l’imperatur Theodosius I è Constantinopel alura stada la residenza permanenta dals imperaturs romans che regivan en l’ost.

Suenter la mort da Constantin l’onn 337 hai per ordinari dà plirs "Augusti" che regnavan mintgin tschertas parts da l’Imperi. Malgrà quai n’è l’unitad da l’"Imperium Romanum" betg vegnida messa en dumonda: i sa tractava be d’in domini da plirs imperaturs cun repartiziun da las incumbensas regiunala sco che quella era usitada dapi Diocletian. L’ost è vegnì regnà da Constantius II (337–361), Valens (364–378) e Theodosius I (379–395).
Suenter la mort da Theodosius – il qual aveva furmà il 394/395 per curt temp il davos imperatur da l’entir Imperi – è l’Imperi roman danovamain vegnì dividì il 395 en ina part orientala ed ina occidentala che vegnivan regnadas da ses dus figls Honorius ed Arcadius. Talas ‹partiziuns› avevi gia dà repetidamain; ma questa giada dueva ella sa mussar sco definitiva: Arcadius che residiava a Constantinopel vala perquai tar intgins perscrutaders sco emprim imperatur da l’Imperi roman oriental resp. da l’Imperi bizantin tempriv. Malgrà quai han tut las leschas mantegnì lur vigur en omaduas parts da l’Imperi (quellas vegnivan per ordinari relaschadas en num dad omadus imperaturs) ed il consul da l’autra part da l’Imperi è mintgamai vegnì renconuschì vicendaivlamain. Da l’autra vart han las duas curts imperialas tuttavia rivalisà durant il 5avel tschientaner per la preferenza entaifer l’Imperi cumplessiv.

En il quart tschientaner tardiv, cura ch’han cumenzà las uschenumnadas migraziuns dals pievels, è l’emprim daventada la part orientala da l’Imperi l’unfrenda d’attatgas guerrilas germanas (da vart dals Visigots ed Ostrogots). En la Battaglia d’Adrianopel ha l’armada da l’Imperi roman oriental subì il 378 ina greva sconfitta cunter (Visi-)Gots rebels. L’onn 382 ha Theodosius I alura attribuì ad els al sid dal Danubi terren sco "foederati" che sa chattavan formalmain ordaifer las structuras da l’Imperi. Dapi l’entschatta dal 5avel tschientaner èn las attatgas nà da l’exteriur però sa drizzadas adina pli fitg vers l’Imperi roman dal vest ch’era militarmain e finanzialmain pli flaivel. Ensemen cun las guerras burgaisas senza fin ch’èn proruttas là, ha quai plaunsieu manà al declin da l’Imperi dal vest. Schebain ils guerriers germans han giugà ina rolla decisiva en connex cun la fin da l’Imperi roman dal vest, vegn discutà en la scienza a moda cuntraversa. En l’ost èsi percunter reussì da mantegnair a l’intern la stabilitad politica. Be sporadicamain ha la Roma orientala stuì sa defender cunter attatgas da vart dal nov imperi persic dals Sassanids. Tranter il 387 ed il 502 ha però regì quasi tras a tras pasch cun quest sulet veritabel rival da Roma. Il 401 è la citad da Roma vegnida spogliada da "foederati" visigots rebellants. Quai ha er gì in effect schoccant sin la part orientala da l’Imperi, la quala è restada – abstrahà dal Balcan, nua che penetravan adina puspè guerriers nà dal nord – pli u main preservada da conflicts guerrils ed ha pudì mantegnair tut en tut la pasch interna ("pax Augusta"). La part orientala da l’Imperi ha tuttavia empruvà da stabilisar la part dal vest ed ha intervegnì repetidamain tant cun daners sco er cun truppas. Uschia è per exempel l’expediziun da flotta cunter ils Vandals il 467/468 – che dueva la finala far naufragi – vegnida purtada surtut da vart da l’Imperi roman oriental. Ma la finala era l’ost occupà memia ferm cun si’atgna consolidaziun per pudair retegnair il declin da l’Imperi dal vest.
En il 5avel tschientaner tardiv ha lura era l’Imperi roman oriental gì da batter cun grevs problems. Intginas posiziuns politicas èn vegnidas occupadas da schuldads, e quai betg darar da derivanza ‹barbara› (surtut en la persuna dal "magister militum" Aspar). Ma quests regents-schuldads eran malvis ed igl avess tgunschamain pudì capitar – sco vidavant en il vest – che l’imperatur e l’administraziun fissan vegnids permanentamain sut il domini da militars pussants. Sut l’imperatur Leo I (457–474) han ins perquai empruvà da neutralisar ils aderents dad Aspar che consistivan surtut da "foederati". Ins ha fatg quai cun sa servir cunter els dals Isaurs, ils abitants da la muntogna en il sidost da l’Asia Minura ch’appartegnevan – cuntrari als "foederati" – er formalmain a l’Imperi. Ultra da quai ha Leo tschentà si ina nova garda imperiala, ils "excubitores" ch’eran persunalmain fidaivels a l’imperatur; er tranter els sa chattavan blers Isaurs. En la persuna da Zeno ha in dad els schizunt cuntanschì il 474 il tron imperial, suenter che Aspar era vegnì assassinà il 471.

Pass per pass èsi reussì en questa moda als imperaturs da puspè dumagnar il militar sut controlla (tranter il 470 ed il 500). E sut l’imperatur Anastasios I è er l’influenza creschenta dals Isaurs vegnida tschessentada cun gronds sforzs. En la perscrutaziun pli nova èn ins da l’avis che l’etnia dals pertutgads n’haja en vardad betg furmà ina rolla centrala entaifer quest cumbat da pussanza. I na saja en emprima lingia betg stà in conflict tranter ‹Romans› e ‹barbars›, mabain tranter la curt imperiala ed ils manaders militars. La finala haja l’imperatur pudì sa far valair: bain saja l’armada er vegnida dominada vinavant da mercenaris da l’exteriur (savens germans); ma l’influenza dals generals sin la politica saja stada limitada da qua davent, entant ch’ils imperaturs hajan puspè gudagnà libertad d’agir.

Quasi a medem temp è ì a fin l’Imperi en il vest. Il davos imperatur Romulus Augustulus, che n’aveva quasi nagina pussanza pli, è vegnì destituì il 476 tras il cumandant d’armada Odoaker (l’ultim imperatur ch’è vegnì renconuschì da l’Imperi roman oriental è però stà Julius Nepos ch’è vegnì assassinà l’onn 480 en la Dalmatia). Odoaker è sa suttamess a l’imperatur da l’ost. De jure furmava quest ultim da qua davent il sulet regent sur l’entir imperi, cumbain ch’ils territoris dal vest eran facticamain pers. La gronda part dals reginavels ch’èn uss sa furmads sin las ruinas da l’Imperi dal vest sut il commando da "reges" betg romans han renconuschì sur lung temp l’imperatur da l’ost sco lur signur nominal. Vers la vieuta dal 5avel al 6avel tschientaner ha l’imperatur Anastasios I er rinforzà la capacitad finanziala da l’Imperi, quai che dueva pussibilitar la politica d’expansiun da pli tard. 
En il 6avel tschientaner, sut l’imperatur Justinian (527–565), han ils dus cumandants d’armada da l’Imperi roman oriental Belisar e Narses reconquistà vastas parts da las provinzas da l’Imperi roman dal vest, numnadamain l’Italia, l’Africa dal Nord e la Spagna dal Sid. Per curt temp è l’"Imperium Romanum" pia stà restituì en furma pli pitschna. Ma alura han divers cumbats flaivlentà la posiziun da l’Imperi oriental: per l’ina las guerras cunter ils reginavels dals Vandals e Gots en il vest, per l’autra la defensiun cunter il ferm reginavel dals Sassanids sut Chosrau I en l’ost; ed a partir dal 541 ha anc la pestilenza tutgà l’entir territori da la Mar Mediterrana. Durant il temp da regenza da Justinian, il qual aveva sco davos "Augustus" il latin sco lingua materna, è er vegnida erigida la Hagia Sophia ch’è stada il davos grond edifizi da l’antica e ch’ha furmà sur lung temp la pli gronda baselgia dal cristianissem. Medemamain ha gì lieu il 534 la codificaziun cumplessiva e da lunga durada dal dretg roman (che dueva vegnir numnada pli tard ‹Corpus iuris civilis›).

Sin il champ religius n’èsi percunter betg reussì a l’imperatur da sa far valair. Las tensiuns cuntinuantas tranter ils cristians ortodoxs ed ils monofisitis han muntà – sper la cassa dal stadi vita – ina grond’ipoteca che Justinian ha laschà enavos a ses successur. Il lung temp da regenza da Justinian marchescha in impurtant temp da transiziun dal stadi segnà da l’antica tardiva a la fasa mesauna dal stadi bizantin (e quai cumbain che Justinian sez è tut en tut senz’auter anc d’attribuir a l’antica). Tranter ses successurs è er la derasaziun ed utilisaziun da la lingua latina en l’Imperi sa diminuida successivamain. Cun l’installaziun dals exarchats a Cartago e Ravenna ha l’imperatur Maurikios bandunà per l’emprima giada il princip da l’antica tardiva da sparter las cumpetenzas civilas e militaras; entaifer la part centrala da l’Imperi oriental ha el percunter mantegnì l’administraziun tradiziunala.
A partir da la segunda mesadad dal 6avel tschientaner è l’Imperi danovamain vegnì en difficultads pervi da las cassas vitas ed ils inimis che smanatschavan da tuttas varts. Justin II, il successur da Justinian, ha provocà l’onn 572 ina guerra cunter la Persia. Suenter sia sconfitta ha el gì in collaps da la gnerva ed è vegnì malsaun da spiert; profitond da quest vacum, han ils Langobards occupà gia a partir dal 568 vastas parts da l’Italia. En il fratemp èn penetrads ils Slavs dapi ca. 580 sin il Balcan ed han per gronda part colonisà quel fin la fin dal 7avel tschientaner. L’imperatur Maurikios aveva pudì serrar l’onn 591 ina pasch avantagiusa cun ils Sassanids ed era procedì a moda energica cunter ils Slavs; ma cun sia mort violenta l’onn 602 è escalada la crisa militara. Maurikios è stà l’emprim imperatur da la Roma orientala ch’ha stuì succumber ad in usurpader; a ses successur Phokas da nauscha reputaziun n’èsi betg reussì da stabilisar la posiziun dal monarc. Dapi il 603 han ultra da quai ils Persians sassanids sut il retg Chosrau II surpiglià temporarmain il domini sur la gronda part da las provinzas orientalas. Fin il 620 avevan els occupà l’Egipta e la Siria che furmavan las provinzas las pli ritgas da l’Imperi roman oriental; ed il 626 stevan els schizunt davant Constantinopel. L’Imperi pareva da star curt avant sia fin, quai tant pli ch’ils Avars e lur subdits slavs sin il Balcan avanzavan sin territori da l’Imperi. A l’intern ha la guerra burgaisa tranter l’imperatur Phokas e ses rival Herakleios anc favurisà il declin statal. Quest ultim ha però pudì sa far valair l’onn 610 e suenter in dir cumbat al èsi er reussì da manar natiers la vieuta en la guerra cunter ils Persians: en rom da pliras campagnas militaras è el penetrà dapi l’onn 622 sin territori persian ed ha battì la fin 627 in’armada sassanida en la Battaglia sper Ninive. Militarmain n’eran ils Sassanids bain betg vegnids battids a moda decisiva; ma la Persia vegniva uss smanatschada d’autras varts ed è perquai stada interessada da pacifitgar la situaziun en il vest. Chosrau II ch’era nunpopular è vegnì cupitgà e ses successur ha fatg pasch cun Bizanz. La Persia ha rumì ils territoris ch’ella aveva conquistà ed è silsuenter stada occupada cun cumbats da pussanza a l’intern. Suenter quest immens sforz eran las forzas da l’Imperi roman oriental però consumadas. L’aristocrazia da senats ch’aveva furmà in purtader decisiv da las tradiziuns da l’antica tardiva era ultra da quai gia vegnida flaivlentada dal temp da regenza da Phokas; ed il domini sur grondas parts dal Balcan è stà pers.

Herakleios ha laschà festivar pompusamain la victoria sur ils Persians ed il salvament da l’Imperi, bain exagerond in pau ses success. En mintga cas è il triumf bizantin be stà da curta durada. Durant ils onns 630 ha cumenzà l’expansiun militara dals Arabs, incitads da lur nova cretta muslima. Herakleios ha stuì guardar tiers co che las provinzas orientalas ch’eran apaina vegnidas rumidas dals Sassanids èn danovamain idas a perder – questa giada per adina. La Battaglia decisiva al Jarmuk ils 20 d’avust 636 han ils Romans da l’ost pers cunter in’armada dal segund calif Umar ibn al-Chattab. Enfin il 642 è l’entir sidost da l’Imperi, inclusiv la Siria, l’Egipta e la Palestina stà pers; e fin l’onn 698 è er l’Africa cun Cartago vegnida en ils mauns dals muslims.

Suenter il 636 era la Roma orientala sin il precint da sparir dal tuttafatg. Cuntrari a ses rival da blers onns, l’Imperi dals Sassanids ch’è vegnì suttamess dals Arabs ils onns 642/651, ha l’Imperi bizantin però adina pudì sa defender cun success cunter la conquista cumpletta da vart islamica. Las truppas imperialas ch’avevan defendì fin qua las provinzas orientalas han percunter stuì sa retrair en l’Asia Minura ch’era sezza adina puspè pertutgada d’attatgas arabas. En il decurs dal 7avel tschientaner ha Bizanz schizunt pers temporarmain il domini sin la mar (sconfitta sper Phoinix il 655) ed ha be pudì tegnair cun stenta l’Asia Minura. Sin il Balcan smanatschavan a medem temp Slavs e Bulgars l’Imperi ed han reducì il domini imperial sin paucs lieus. Uschia cumpigliava la Roma orientala vers il 700 pli u main be pli l’Asia Minura, il territori enturn la chapitala, intginas regiuns en Grezia e l’Italia.

Quai che l’Imperi ha pers areguard l’expansiun territoriala, ha el però pudì cumpensar tras unifurmitad a l’intern dal pajais. La civilisaziun antica era stada dependenta dapi tschientaners da l’existenza da numerusas citads pli grondas e pli pitschnas, las "póleis"; quest temp è uss ì a fin. La gronda part da las citads èn vegnidas schliadas u èn sa diminuidas sin la grondezza da vitgs fortifitgads, ils "kastra". Las provinzas meridiunalas ed orientalas sa differenziavan culturalmain ferm dal nord ed appartegnevan dapi il 5avel tschientaner per gronda part a las baselgias oriental-ortodoxas monofisitas ch’avevan dapi il 451 dispita cun la baselgia grec-ortodoxa da las provinzas dal nord. Quest conflict ha forsa furmà in dals motivs, daco che l’Egipta e la Siria han acceptà relativamain spert ils novs signurs muslims (quai ch’è però contestà en la perscrutaziun pli nova). En mintga cas ha il nord da l’Imperi, ch’era restà sut controlla imperiala, cuntanschì ina pli gronda unitad ed ina pli auta prontezza da cumbat. Il pretsch per la survivenza ha però furmà la sperdita definitiva da dus terzs da l’Imperi e da la gronda part da las entradas da taglia.

Gia Herakleios aveva etablì il grec – che furmava oramai la lingua dominanta en las parts restantas da l’Imperi – sco suletta lingua uffiziala. Questa reorientaziun culturala dueva furmar in impurtant pass vers l’Imperi bizantin medieval. Per blers perscrutaders furma perquai quest regent – ch’ha mess giu il titel d’"Imperator" ed è sa numnà da qua davent uffizialmain "Basileus" – il davos imperatur da l’Imperi roman oriental ed a medem temp l’emprim imperatur bizantin. Per l’entira scienza èsi entant cler ch’il 7avel tschientaner marchescha tut en tut ina gronda cesura en l’istorgia da l’Imperi. Dispitada è sulettamain la dumonda, sch’ins duaja attribuir ils trais tschientaners precedents a l’istorgia romana ubain bizantina. Cun numnar questa fasa a moda neutrala ‹antica tardiva› e designar ella sco epoca da transiziun, ha la dumonda davart l’‹entschatta› da Bizanz però pers in pau sia relevanza. Cun l’istorgia da la Roma orientala enfin e cun Herakleios sa fatschentan en mintga cas er blers istoriografs da l’antica, entant ch’ils proxims tschientaners tutgan cleramain tar il champ da lavur da la bizantinistica.
Las structuras statalas e socialas da l’antica tardiva n’eran en blers reguards betg pli confurmas a la nova situaziun ch’era sa midada radicalmain. Insumma fai surstar che Bizanz ha survivì il cumbat dals proxims decennis cunter in’enorma surpussanza ostila. Per l’ina èn ils Arabs vegnids franads da dispitas a l’intern e retegnids da las atgnadads geograficas da l’Asia Minura; da l’autra vart ha il nov sistem da provinzas militaras, las uschenumnadas themas, mussà effect. Quellas èn probablamain vegnidas stgaffidas pir suenter il temp da regenza da Herakleios (cuntrari a quai che pensava la perscrutaziun pli veglia) e duevan gidar a resister a las attatgas cuntinuantas ed al declin da la vita citadina ordaifer la chapitala. Per resumar vala per questa fasa: Tendenzas ch’eran gia sa mussadas dapi lung temp han pudì s’effectuar suenter il 636 sin blers champs da la politica statala e da la societad. A medem temp èn idas a fin numerusas tradiziuns romanas – l’Imperi roman oriental da l’antica tardiva ha fatg plazza a l’Imperi bizantin dal temp medieval.

Il temp da la mesadad dal 7avel tschientaner fin la fin dal 8avel tschientaner è stà segnà da dirs cumbats da defensiun, durant ils quals praticamain tut las acziuns guerrilas èn vegnidas iniziadas da vart dals inimis da Bizanz. Da l’onn 661 fin il 668 ha l’imperatur Constans II dischlocà sia residenza en la citad siciliana Syrakus, forsa per pudair segirar da là davent meglier il domini sin la mar cunter ils Arabs. Ma ses successurs èn puspè returnads en l’ost. L’onn 681 ha l’imperatur Constantin IV Pogonatos stuì renconuscher il nov reginavel dals Bulgars ch’era sa furmà sin il Balcan. Ed il 678 duai avair gì lieu in emprim assedi da la citad da Constantinopel tras ils Arabs. Quel duai esser vegnì parà cun agid da l’uschenumnà fieu grec che brischava schizunt sin l’aua. En la perscrutaziun moderna vegnan ils rapports correspundents, che derivan da funtaunas pli giuvnas, però mess en dumonda. Pli probabel han gì lieu diversas undas d’attatgas e da bloccadas maritimas, ma senza ch’i fiss vegnì tar in assedi da la chapitala per propi. En mintga cas è il spazi d’agir da l’Imperi stà restrenschì da qua davent sin l’Asia Minura; vitiers èn anc vegnids tscherts territoris sin il Balcan, l’Italia sco er, fin il 698, l’Africa dal Nord.

Durant il temp d’uffizi da l’imperatur Justinian II è l’Imperi ì l’ultima giada en l’offensiva; a medem temp ha el furmà il davos monarc da la dinastia heracliana. En rom d’ina tactica ch’ins ha pratitgà pli tard repetidamain èn colonisaturs slavs vegnids manads dal Balcan en l’Asia Minura. La finamira era quella da rinforzar la defensiun dals cunfins. Ma adina puspè hai er dà deserziuns e per part èn er vegnidas transferidas gruppas da la populaziun da l’Asia Minura sin il Balcan. Justinian è però daventà il 695 l’unfrenda d’ina conspiraziun. El è vegnì sfigurà (ins al ha taglià giu il nas) e tramess en l’exil. Suenter avair maridà ina princessa or dal pievel dals Chazars tircs è el, cun sustegn dals Bulgars, danovamain returnà a la pussanza; l’onn 711 è el vegnì assassinà.

Il pli privlus assedi da Constantinopel tras ils Arabs ha gì lieu ils onns 717–718. Be grazia a las capacitads da l’imperatur Leo III, operaziuns reussidas da la flotta (a chaschun da las qualas ils Bizantins han applitgà il fieu grec) e pervi d’in enviern extremamain dir ch’ha fatg fastidi als Arabs èsi reussì da tegnair la chapitala. L’onn 740 èn ils Arabs vegnids battids dals Bizantins a moda decisiva sper Akroinon. Cumbain ch’ils cumbats da defensiun cunter ils Arabs han cuntinuà, na vegniva l’existenza da l’Imperi bizantin betg pli smanatschada seriusamain da lur vart. Sin il Balcan era Bizanz involvì en il fratemp en dirs cumbats cun ils Slavs; suenter il declin dal reginavel dals Avars penetravan quels adina pli profund en il territori bizantin. Vastas parts dal Balcan èn uschia stadas privadas per in tschert temp da l’access da vart da Bizanz; ma pass per pass èsi reussì als Grecs da recuperar dals Slavs territoris. A partir dal 7avel tschientaner èn quels vegnids integrads en l’Imperi sco uschenumnada Sklaviniai. Per la paja è l’Imperi stà confruntà cun in nov adversari en furma dals Bulgars ch’aspiravan cun success da fundar in agen stadi.
L’imperatur Leo III duai avair mess ad ir il 726 la dispita da maletgs che dueva durar bundant 110 onns e manar a diversas guerras burgaisas. Suenter la victoria dals iconoduls (‹veneraturs da las iconas›) èn las scrittiras dals iconoclasts (‹devastaders da las iconas›) però vegnidas destruidas, uschia che las funtaunas che dattan scleriment davart quest’epoca èn quasi tuttas scrittas or da la perspectiva dals victurs e sa preschentan correspundentamain a moda unilaterala. Suenter l’erupziun d’in vulcan en la Mar Egeica duai Leo avair allontanà l’onn 726 l’icona da Cristus che pendeva sur la porta da la chalke al palaz imperial. En la perscrutaziun pli nova vegn quai per part mess en dumonda; tut tenor sajan acziuns da pli tard vegnidas projectadas sin il temp da Leo. En mintga cas paran Leo e ses successurs betg d’esser stads gronds amis da l’aduraziun d’iconas. Grazia a lur success militars èsi stà pussaivel a quests imperaturs da remplazzar senza pli gronda resistenza las iconas (che n’avevan da quel temp però anc betg la muntada odierna) tras represchentaziuns da la crusch che pudevan vegnir acceptadas da tut ils Bizantins. Che quest pass saja succedì sut influenza da l’islam vegn oz mess fermamain en dumonda. Ils imperaturs iconoclasts eran numnadamain cristians persvadids che refusavan las iconas gist perquai che l’esser divin na sa laschava betg represchentar tenor els. En pli era la crusch, che dueva remplazzar las iconas, in simbol proscrit en il territori islam. La scienza pli nova n’è er betg pli da l’avis che Leo haja relaschà in veritabel scumond da maletgs u ch’i saja vegnì a gronds tumults, sco quai ch’i vegn descrit en las funtaunas iconodulas da pli tard. Probablamain n’è questa emprima fasa dal conflict betg vegnida manada cun tutta direzza sco che quai dueva alura esser il cas durant il 9avel tschientaner.

A l’intern ha Leo realisà pliras refurmas ed er militarmain ha el gì gronds success. En l’Asia Minura è el avanzà a moda offensiva cunter ils Arabs e ses figl Constantin è sa cumprovà sco cumandant. Cura che quest ultim è suandà ses bab il 741 sco Constantin V, ha el abattì la sullevaziun da ses quinà Artabasdos. Constantin era in inimi da la veneraziun da las iconas ed ha schizunt scrit plirs tractats teologics davart questa tematica. Tras il Concil da Hiereia l’onn 754 dueva la veneraziun dals maletgs er vegnir dismessa formalmain; ma Constantin è be intervegnì excepziunalmain ed ha schizunt scumandà explicitamain mintga furma da vandalissem envers instituziuns ecclesiasticas. Cumbain che ses temp d’uffizi è stà segnà da gronds success militars (e quai tant cunter ils Arabs sco er cunter ils Bulgars) vegn Constantin descrit en las funtaunas bizantinas sco regent ordvart crudaivel – quai è nungiustifitgà e probablamain be d’attribuir a sia tenuta envers las iconas. Autras funtaunas cumprovan numnadamain ch’el era relativamain bainvis entaifer la populaziun e ch’el giudeva gronda stima tar ils schuldads. A l’intern dal pajais ha Constantin realisà pliras refurmas e para plitost d’avair fatg ina politica miaivla areguard il scumond da las iconas. Plirs adversaris politics che l’imperatur ha fatg punir èn probablamain pir vegnids declerads pli tard sco martirs che duain esser vegnids mazzads pervi da lur posiziun a favur da la veneraziuns dals maletgs. Constantin n’era pia tuttavia betg l’iconoclast senza remischun sco quai ch’i vegniva pretendì en la litteratura pli veglia, la quala sa referiva a moda memia nuncritica als rapports iconoduls.
Er Leo IV, il fitg dal Constantin, ha suandà areguard dumondas da religiun la medema lingia sco ses perdavants; ma el è stà confruntà cun plirs cumplots ed è mort il 780 suenter in temp da regenza da tschintg onns. Per ses figl minoren Constantin VI ha sia mamma Irene surpiglià la regenza. Bainspert èsi però sa mussà che quella n’aveva betg l’intenziun da ceder la pussanza. Pli tard è Constantin vegnì tschorventà ed è mort en consequenza da quai. Irene ha midà la politica religiusa da ses antecessurs sa posiziunond puspè a moda pli positiva envers las iconas. Durant ses temp da regenza ha la pretensiun universala da l’Imperi bizantin subì ina greva frida, numnadamain en quel mument che Carl il Grond è vegnì curunà dal papa a Roma sco imperatur. L’onn 802 è Irene, ch’aveva agì politicamain plitost a moda maladestra, vegnida privada da la pussanza; cun ella è a medem temp ida a fin la dinastia siriana, numnada uschia tenor il pajais d’origin da ses fundatur Leo III.

Areguard la politica da l’exteriur na sa laschava per il mument betg cuntanscher bler cunter la pussanza dals Bulgars sin il Balcan. L’onn 811 è in’armada bizantina sut l’imperatur Nikephoros I schizunt vegnida battida dal khagan bulgar Krum; Nikephoros sez è crudà en il cumbat. Pir a Leo V èsi reussì da sa cunvegnir per contract cun il khan Omurtag. Leo V èsi er stà a prender puspè ina via pli iconoclastica. Durant il 9avel e 10avel tschientaner ha l’Imperi cuntanschì in pèr impurtants success areguard la politica da l’exteriur, e quai cumbain che la dinastia dad Amorion (a partir da Michael II il 820) ha l’emprim pers territoris als Arabs (numnadamain las inslas Creta e Sicilia). Theophil, il figl e successur da Michael, è stà involvì sco ultim en la dispita pervi da las iconas; sut Michael III (842–867), il davos represchentant da la dinastia dad Amorion, ha quella pudì vegnir surmuntada definitivamain. Durant ses temp d’uffizi èn ils Bulgars sa convertids al cristianissem – e quai bain chapì en sia furma orientala, uschia che la cultura bizantina, che sa chattava en plaina fluriziun, è er daventada da muntada centrala entaifer il Reginavel bulgar. Il conflict pervi dals maletgs ha pudì vegnir surmuntà definitivamain ed en l’Asia Minura èn reussidas pliras victorias cunter ils Arabs. Ins ha schizunt fatg expediziuns da flotta a Creta ed en l’Egipta, ils quals èn però stadas senza success. Tut en tut aveva Bizanz pudì surmuntar uschia la fasa dals cumbats puramain defensivs.

Michael III ha designà l’onn 866 Basileios sco cunregent; ma in onn pli tard ha quest ultim assassinà Michael, è sa declerà sco sulet imperatur ed ha fundà la dinastia macedona. Il temp da regenza da Michael è vegnì discredità fermamain en las funtaunas – e quai senza raschun, sco che mussan ils resultats da la perscrutaziun pli nova. Culturalmain è Bizanz stà segnà sut la nova dinastia d’in temp da fluriziun (l’uschenumnada renaschientscha macedona); quai sa mussa per exempel dal temp da Constantin VII, il qual era l’emprim vegnì exclus da Romanos I Lakapenos da las fatschentas da la regenza. Er areguard la politica da l’exteriur èsi reussì a l’Imperi da gudagnar terren: sut Nikephoros II Phokas è vegnida reconquistada l’insla Creta; e da segirar ils cunfins en l’ost era uss per gronda part l’incumbensa dals Acrits. Ioannes I Tzimiskes, il qual ha sco Nikephoros II be regì sco substitut dals figls da Romanos II, ha schlargià la sfera d’influenza bizantina fin en la Siria e per curt temp schizunt fin en la Palestina; a medem temp èsi reussì da tegnair a mastrin ils Bulgars. I fascheva l’impressiun sco sche Bizanz fiss sin via da daventar en la regiun la pussanza egemoniala.
La culminaziun da sia pussanza ha l’Imperi cuntanschì sut ils imperaturs macedons dal 10avel e da l’entschatta dal 11avel tschientaner. La maridaglia tranter la sora da l’imperatur Basileios II ed il grond prinzi da Kiev Wladimir I ha fullà via a la cretta ortodoxa en ils territoris dals stadis odierns Ucraina, Bielorussia e Russia. La baselgia russa era suttamessa al patriarc da Constantinopel. Suenter cumbats da plirs onns èsi reussì a Basileos II da conquistar l’emprim Reginavel bulgar, quai ch’al ha dà il num da "Bulgaroktónos" (‹mazzabulgars›). L’onn 1018 è la Bulgaria daventada ina provinza bizantina ed er en l’ost è Basileios vegnì activ a moda expansiva.

Malgrà quests svilups è prorutta en l’Imperi ina crisa ch’è d’attribuir per gronda part a la creschientscha da la noblezza da la champagna che sutminava il sistem dals themas. Uschia ha l’armada permanenta per part stuì vegnir remplazzada tras truppas da mercenaris, quai che dueva sa vinditgar pitramain a chaschun da la Battaglia sper Manzikert cunter ils Seldschucs tircs. Fiss l’Imperi be stà confruntà cun ses vegls inimis, sco il califat dals Abbasids, avess el eventualmain pudì sa revegnir; ma a medem temp èn sa mussads novs invasurs: ils Normans ch’han conquistà l’Italia dal Sid (crudada da Bari il 1071) ed ils Seldschucs che s’interessavan surtut per l’Egipta, ma ch’han er fatg expediziuns da rapina en l’Asia Minura. Suenter la sconfitta da l’imperatur Romanos IV sper Mantzikert cunter Alp Arslan, il sultan dals Seldschucs, è ida a perder la gronda part da l’Asia Minura che furmava la pli impurtanta part da l’Imperi per la recrutaziun da schuldads en l’armada bizantina. Tranter auter è questa sconfitta stada d’attribuir al fatg ch’igl eran proruts a l’intern cumbats per il tron da l’imperatur, uschia ch’i n’era betg reussì da furmar ina defensiun communabla cunter ils Seldschucs. La sperdita da l’Asia Minura n’è però betg succedida immediat suenter la sconfitta; l’invasiun ha gì lieu pir trais onns pli tard, cura ch’il nov imperatur n’è betg pli sa tegnì vi da la cunvegna ch’era vegnida fatga tranter Romanos VI ed il sultan, uschia ch’ils Seldschucs han gì in motiv per penetrar en il pajais.

Ils proxims tschientaners da l’istorgia bizantina èn vegnids dominads da la dinastia dad Alexios I Komnenos. Quel era vegnì a la pussanza l’onn 1081 ed aveva cumenzà a restabilir l’armada a basa d’in sistem feudal. Ad el èn reussidas impurtantas acziuns cunter ils Seldschucs e sin il Balcan cunter ils Petschenegs ch’eran medemamain da derivanza tirca. Ses clom d’agid drizzà vers il vest ha evocà senza vulair l’Emprima Cruschada; al lieu dals mercenaris suenter ils quals l’imperatur aveva dumandà, èn numnadamain vegnidas armadas da chavaliers ch’agivan independentamain da ses cumonds. Alexios pretendeva bain che mintga prinzi cruschader che vuleva passar cun si’armada tras Bizanz al stoppia prestar il sarament. Ma malgrà che la gronda part dals prinzis ha prestà quest sarament, han els tuttina agì tenor atgna voluntad.

Er suenter las tensiuns da l’Emprima Cruschada èn las relaziuns cun il vest restadas plitost tendidas. Tranter auter èn ils cruschaders vegnids a savair il cuntegn d’ina correspundenza tranter l’imperatur bizantin Alexios ed il regent fatimid da l’Egipta; en quella è Alexios sa distanzià explicitamain dals conquistaders da la Terra sontga. En vista a las relaziuns tranter ils Fatimids e Bizanz ch’eran tradiziunalmain bunas ed er strategicamain d’impurtanza è quai stà chapaivel; ultra da quai era il concept da la ‹guerra sontga› estra als Bizantins.

A partir dal 12avel tschientaner è daventada la republica da Vaniescha in serius privel per l’integritad da l’Imperi. Quai para paradox, aveva quella gea furmà fin en il 9avel tschientaner in impurtant avantpost da la cultura bizantina en il vest. Ils privilegis da commerzi ch’eran vegnids consegnads per il sustegn militar en il cumbat cunter ils Normans e Seldschucs ha Manuel I empruvà da revocar cun metter a ferm tut ils Venezians. In proceder cumparegliabel è er vegnì applitgà envers ils commerziants da l’ulteriura Italia. L’onn 1185 èn numerusas persunas da derivanza latina vegnidas assassinadas en rom d’ina mazzacra cun tratgs da pogrom. Il medem onn èn sa revoltads ils Bulgars en il nord da la muntogna dal Balcan; sut il cumond dals Asenits als èsi reussì da furmar il segund reginavel bulgar.
Malgrà quai ha Bizanz enconuschì da quel temp ina fluriziun culturala. Ils imperaturs Ioannes II Komnenos – il figl dad Alexios I – e ses figl Manuel I han consolidà la posiziun da l’Imperi en l’Asia Minura e sin il Balcan. Manuel I n’ha betg be gì da s’occupar da las attatgas dal Reginavel norman en l’Italia dal Sid e da la Segunda Cruschada (1147–1149), mabain ha er fatg ina politica dal vest ambiziusa cun la finamira da gudagnar territoris en l’Italia ed en l’Ungaria; ma uschia è el vegnì en conflict cun l’imperatur Friedrich I Barbarossa. En l’ost ha el gì success cunter ils Seldschucs. Si’emprova da suttametter dal tuttafatg lur imperi è però ida a finir en la terrada sper Myriokephalon l’onn 1176.

Ils proxims onns èsi reussì als Seldschucs d’extender lur pussanza sin ils reginavels muslims vischins en l’Asia Minura (t.a. sin il reginavel dals Danischmendids ch’eran medemamain da derivanza tirca) ed er vers Bizanz a la costa da la Mar Mediterrana. Andronikos I – il davos imperatur dals Comnens – ha erigì in curt, ma brutal guvern da terrur (1183–1185); cun quel è ì a fin il sistem guvernamental ch’era vegnì fundà dad Alexios I e che sa basava surtut sin l’integraziun da l’aristocrazia militara. En consequenza da quai èn er idas en mal las forzas armadas efficazias ed organisadas a moda severa, cun las qualas l’Imperi aveva pudì ir in’ultima giada en l’offensiva sut ils regents Alexios, Ioannes e Manuel.

Sut ils imperaturs or da la chasa dals Angeloi ch’èn suandads è l’Imperi vegnì scurlattà da grevas crisas internas. Quellas han la finala incità Alexios IV da sa drizzar als cruschaders e d’als dumandar da batter per el e ses bab per il tron. Ma la collavuraziun sin la quala ins aveva speculà n’è betg reussida; anzi han ils cruschaders vieut il moni e sblundregià sut l’influenza da Venezia Constantinopel (en rom da la Quarta Cruschada il 1204). Ils cruschaders han fundà l’Imperi latin ch’è bain stà da curta durada, ma ch’ha flaivlentà a lunga vista la pussanza bizantina e ch’ha engrondì il foss tranter ils Grecs ortodox ed ils Latins catolics.

Suenter ch’ils participants da la Quarta Cruschada han gì conquistà il 1204 Constantinopel, èn sa furmads trais stadis successurs bizantins: l’imperi da Nicea, nua che l’imperatur Theodoros I Laskaris ha tgirà en l’exil la tradiziun bizantina, il despotat Epirus e l’imperi da Trapezunt. Sut ils successurs dals Comnens era quest ultim sa separà gia avant la conquista da Constantinopel. A Theodoros I Laskaris ed a ses successur Ioannes III Dukas Batatzes èsi reussì d’etablir en il vest da l’Asia Minura in stadi cun in’economia flurinta e da consolidar il cunfin vers ils Seldschucs, ils quals sa chattavan en ina fasa da declin suenter lur sconfitta cunter ils Mongols il 1243. Sa basond sin quest fundament da pussanza, èsi reussì als Lascarids d’expander en l’Europa. Els han conquistà la Tracia e la Macedonia e mess ord via ils concurrents per la reconquista da Constantinopel: il reginavel dad Epiros – ch’era gia flaivlentà suenter ina terrada cunter ils Bulgars il 1230 – ed il reginavel dals Bulgars sezs ch’aveva patì fermamain d’ina invasiun dals Mongols il 1241.

Suenter il curt temp da regenza da Theodoros II Laskaris, ch’era fitg cultivà, ha il chau d’armada victorius Michael VIII Palaiologos surpiglià la regenza per Ioannes IV Laskaris ch’era anc minoren. La finala ha el fatg tschorventar quel ed al ha tramess en ina claustra; el sez ha fundà la nova dinastia dals Palaiologos che dueva reger l’Imperi fin la fin da quel.

A Michael èsi reussì da victorisar il 1259 en la Battaglia sper Pelagonia en la Macedonia sur in’allianza da ses inimis (despotat Epiros, principadi d’Achaia, reginavel da Sicilia, Serbia e Bulgaria) e da reconquistar tras in rampign Constantinopel (1261). L’Imperi era pia restituì, ma grondas parts da ses anteriur territori na stevan betg pli sut controlla da quel; ils regents dals stadis parzials ch’eran sa furmads suenter il 1204 n’èn numnadamain betg stads pronts da sa suttametter a Bizanz. Er la chapitala sezza n’era betg pli la metropola pumpusa da pli baud: il dumber d’abitants era sa reducì considerablamain, entirs quartiers eran ids en decadenza e cura che l’imperatur è returnà, sche vesev’ins bain anc dapertut ils fastizs da la conquista dal 1204, ma nagliur indizis d’ina reconstrucziun. Bizanz n’era betg pli la pussanza gronda potenta, mabain sin il pli in stadi da muntada regiunala.
Il quità principal da Michael è però stà da proteger las possessiuns europeicas e surtut la chapitala cunter novas cruschadas ed emprovas da conquista nà dal vest (surtut da vart da Charles I dad Anjou ch’aveva substituì ils Staufers en l’Italia dal Sid). Per quest motiv ha el serrà il 1274 l’Uniun da Lyon cun la baselgia dal vest, per impedir ch’il papa sustegnia ulteriuras cruschadas. Cura che Charles I dad Anjou ha tuttina cumenzà a preparar in’attatga, ha la diplomazia bizantina mess en moviment cun success ina sullevaziun a Sicilia, las Vespras sicilianas. Daspera han ils Palaiologos però negligì la defensiun dal cunfin en l’ost; quai ha pussibilità als divers principadis tircs d’expander en l’Asia Minura bizantina ch’è ida a perder successivamain durant ils onns 1330.

En rom da la dissoluziun dal sultanat dals Seldschucs da Rum èn s’etablids en l’Asia Minura sin l’anteriur territori bizantin numerus principadis tircs (Mentesche, Aydin, Germiyan, Saruhan, Karesi, Teke, Candar, Karaman, Hamid, Eretna ed ils Osmans en la Bitinia). Da quel temp eran ils Palaiologos però occupads cun in’ultima ferma offensiva cunter ils possess latins en la Grezia; fin il 1336 han els conquistà l’entira Thessalia ed il 1337 il despotat Epirus che vegniva dominà da la famiglia Orsini. Paucs onns suenter è l’imperatur Ioannes V Palaiologos stà confruntà cun las consequenzas dramaticas da la gronda pandemia da pestilenza ch’ha furià dal 1347 al 1353 e ch’ha fatg stremblir ils fundaments dal stadi. Ultra da quai han gì lieu pliras guerras burgaisas, la pli lunga (1321–1328) tranter Andronikos II Palaiologos e ses biadi Andronikos III Palaiologos. Suandond quest exempel han medemamain Ioannes V Palaiologos e Ioannes VI Kantakuzenos lutgà repetidamain per la pussanza (1341–1347 e 1352–1354); ed omadus èn sa stentads da gudagnar partenaris en la vischinanza (Serbs, Bulgars, ma er Aydın ed Osmans). Quai ha pussibilità al Reginavel dals Serbs sut Steffan IV Dušan d’avanzar tranter il 1331 ed il 1355 a la pussanza dominanta sin il Balcan. Uschia èn ils Bulgars vegnids suenter la Battaglia sper Küstendil dal 1330 en ina relaziun da dependenza envers la Serbia; ultra da quai ha Steffan cuntanschì fin il 1348 l’egemonia sur vastas parts da la Macedonia, da l’Albania, dal despotat Epirus e da la Theassalia ch’eran stads avant en la suzeranitad da l’imperatur bizantin. Cun sia curunaziun sco zar dals Serbs ed autocrat dals "Rhōmaíoi" ha quel er pretendì il tron imperial bizantin ed il domini sur Constantinopel. Ma i n’al dueva gnanc reussir da conquistar la segunda chapitala bizantina Thessaloníki e suenter sia mort l’onn 1355 è ses Reginavel grond serb sa dividì en in conglomerat da principadis serbs ch’eran pli u main independents (despotats).

Entant ch’ils stadis cristians sin il Balcan eran pia en dischuniun in cun l’auter, èn ils Osmans s’installads a partir dal 1354 en l’Europa ed han expandì en la Trakia bizantina, la quala els han per gronda part conquistà en il decurs dals onns 1360. In culp preventiv dal retg da la Serbia dal Sid Vukašin Mrnjavčević ensemen cun il zar bulgar Iwan Schischman da Weliko Tarnowo cunter il center da la pussanza osmanica en l’Europa, Adrianopel, è ì a fin cun la terrada sper la Mariza l’onn 1371, e quai cumbain che l’allianza cristiana era numericamain pli gronda. La victoria sur las duas pussanzas slavas sin il Balcan ha segirà al sultan l’egemonia sur parts da la Bulgaria dal Sid, la Macedonia serba e vastas parts dal Balcan. La finala ha el sfurzà l’onn 1373 il regent bulgar da renconuscher la supremazia dals Osmans. A quest exempel èn suandads Bizanz, ch’era daventà en il fratemp in stadi pitschen (che cumpigliava Constantinopel e Thessaloniki cun ils territoris cunfinants, la Thessalia, las Inslas Egeicas ed il despotat Morea), ed il reginavel da la Serbia dal Nord sut prinzi Lazar Hrebeljanović ch’è medemamain daventà in vasal dals Osmans. Repetidamain ha Bizanz clamà en agid il vest ed ha schizunt proponì per quest intent d’unir las baselgias, uschia per exempel il 1439 sin il Concil da Ferrara e Firenza; ma quai ha fatg naufragi pervi da la resistenza da la populaziun bizantina («Pli gugent il turban dal sultan ch’il chapè da cardinal»).
Suenter la Battaglia da Cosovo dal 1389 e la terrada dals cruschaders dal vest sper Nikopolis il 1396 pareva la situaziun da l’Imperi bizantin d’esser senza speranza. Pir la sconfitta dolurusa dals Osmans cunter Tamerlan – ch’era bainvulent envers Bizanz – a chaschun da la Battaglia sper Angora il 1402 ed il caos ch’è prorut en l’Imperi osmanic suenter la battaglia ha concedì als Grecs ina davosa pausa. Ma la pussaivladad da parar il culp mortal tras ils Osmans n’aveva l’Imperi betg pli, damai ch’i mancava la basa territoriala e las resursas che fissan stadas necessarias. Uschia è restada be pli la via da la diplomazia. Tuttina han las sperditas da territori cuntinuà, damai che las pussanzas europeicas n’èn betg stadas bunas da s’unir ad in concept d’agid per l’Imperi smanatschà. Surtut suenter il 1402 han ellas gì l’impressiun che quai na saja er betg pli necessari, sa chattava l’Imperi tirc gea en ina fasa da dissoluziun interna.

Ma a sultan Murad II èsi reussì da manar ad ina buna fin la fasa da consolidaziun da l’interregnum osmanic, uschia ch’el ha puspè reprendì la politica d’expansiun da ses antecessurs. Suenter avair assedià il 1422 senza success Constantinopel, ha el tramess in’expediziun da sblundregiada en il despotat da Morea che furmava la secundogenitur imperiala en la Grezia dal Sid. Il 1430 ha el annectà parts da l’Epirus cun conquistar Janina. Anc il medem onn ha el occupà Thessaloníki che sa chattava – pervi d’ina cunvegna d’agid – dapi il 1423 sut domini venezian. E pauc suenter è el er sa drizzà cunter il reginavel serb dal prinzi Georg Branković, perquai che quel aveva refusà da dar sia figlia Mara al sultan sco dunna.

A chaschun d’ina expediziun per chasti en direcziun dal Danubi è vegnida destruida il 1439 la fortezza serba Smederevo ed il 1440 è la citad da Belgrad vegnida assediada senza success. La sconfitta osmanica davant Belgrad ha mobilisà ses adversaris cristians. Sut l’egida da papa Eugenius IV, il qual sa referiva a l’uniun da la baselgia da Firenza (1439), è danovamain vegnida planisada ina cruschada cunter ils ‹nuncartents›. L’Ungaria, la Pologna, la Serbia, l’Albania e schizunt l’emirat tirc Karaman en l’Anatolia han furmà in’allianza antiosmanica. Ma suenter la Battaglia sper Warna il 1444 e la segunda Battaglia da Cosovo il 1448 han ils regents cristians pers definitivamain la speranza da pudair preservar l’Imperi bizantin d’ina annexiun osmanica. 
Ils 29 da matg 1453, suenter in assedi da prest dus mais, è la chapitala crudada en ils mauns da Mehmed II. Il davos imperatur bizantin, Constantin XI, è mort durant ils cumbats per la citad.

Ils 29 da matg vala anc oz tar ils Grecs sco di da disgrazia; igl ha cumenzà il lung domini ester, durant il qual tschertas parts dal pajais han surpiglià la lingua dals victurs, uschia ch’igl è be pli restada la religiun sco liom. Las datas dal cumenzament e da la fin da l’independenza da la chapitala, 395 e 1453, èn vegnidas resguardadas sur lung temp sco cunfins d’epoca dal temp medieval. Suenter che Bizanz era crudà, èn er vegnids conquistads ils stadis restants ch’eran d’origin bizantin: il despotat Morea il 1460, l’imperi Trapezunt il 1461 ed il principadi Theodor il 1475. Sulettamain la citad Monemvasia, ch’era sa suttamettessa il 1464 a la protecziun da Venezia, ha pudì far frunt als Tircs fin il 1540. Ord vista dal dretg public furmava questa citad quai ch’era restà en il decurs dals tschientaners da l’‹Imperi roman›.

La crudada da Bizanz è stada ina vieuta da muntada istorica. L’Imperi bizantin, ch’era sa mussà sco in dals pli duraivels en tut l’istorgia mundiala, è svanì e cun el in’èra da 2000 onns. Pervi da la conquista da l’Imperi bizantin e la bloccada dal Bosporus sco er da la via terrestra en l’Asia tras ils Tircs osmans ha però er cumenzà ina nov’èra, numnadamain quella da las scuvertas maritimas e da la renaschientscha (ch’è vegnida favurisada tras scienziads bizantins ch’eran emigrads en il vest suenter la crudada da Bizanz). 

L’Imperi bizantin era in stadi multietnic che cumpigliava sper ils Grecs er Armens, Illirs, Slavs ed ina minoritad gidieua sco er, en la fasa tempriva, Sirians ed Egipzians. La gronda part dals territoris da l’Imperi eran vegnids hellenisads avant tschientaners, appartegnevan pia al circul cultural grec. Qua sa chattavan impurtants centers dal helenissem sco Constantinopel, Antiochia, Ephesos, Thessaloníki ed Alexandria e qua è sa sviluppada la furma ortodoxa dal cristianissem.

Athen è restà vinavant in impurtant center cultural, fin che l’imperatur Justinan ha scumandà là il 529 la scola neoplatonica. Alura èn las relaziuns demograficas sa spustadas: sper la chapitala sa chattavan ils territoris ch’eran economicamain e militarmain ils pli impurtants en las provinzas orientalas da l’Imperi. Suenter che quellas èn idas a perder, ha l’Asia Minura giugà in’impurtanta rolla e pir dapi il temp medieval tempriv puspè il Balcan. E suenter che l’Asia Minura è crudada a partir dal 1071 parzialmain ed en il 14avel tschientaner definitivamain en ils mauns dals invasurs tircs, ha cumenzà il declin da la pussanza gronda a la pussanza regiunala e la finala al stadi pitschen.

Cuntrari a la gronda part dals ulteriurs reginavels dal temp medieval, ha l’Imperi bizantin possedì ina birocrazia organisada a moda centrala che vegniva dirigida nà da Constantinopel. Quella è er anc sa mantegnida suenter ch’ils Arabs avevan cumenzà a conquistar parts da l’Imperi. Perquai ha l’enconuschent bizantinist George Ostrogorsky pudì discurrer cun raschun d’in stadi en il senn modern. Ultra d’in apparat administrativ effizient disponiva l’Imperi er da fatgs da finanzas bain organisads e d’ina armada permanenta. Nagin imperi situà en il vest da l’imperi da la China pudeva disponer da summas uschè grondas sco Bizanz. Numerusas vias da commerzi passavan tras l’imperi bizantin e Constantinopel sez era in’impurtanta plazza da stgomi da martganzia, quai che generava impurtantas entradas (p.ex. en furma da dazis d’import ed export). La forza economica ed irradiaziun da Bizanz era uschè gronda ch’il solidus dad aur ha furmà tranter il quart ed il 11avel tschientaner la valuta-clav en il territori mediterran. L’imperatur sez regiva de facto quasi a moda absoluta sur l’Imperi (che sa sentiva anc adina obligà a l’idea da la pussanza universala) e la baselgia; tuttina na disponiva nagin auter stadi d’uschè vastas pussaivladads da far carriera per l’aristocrazia. 

Sulettamain Bizanz – uschia l’opiniun contemporana – furmava la funtauna da la ‹vaira cretta› e da la civilisaziun. E propi era il nivel cultural a Bizanz, almain fin en il temp autmedieval, superiur a tut ils auters reginavels contemporans. A quai ha er contribuì il fatg che Bizanz aveva conservà bundant dapli da l’ierta antica che l’Europa dal Vest; medemamain è il standard da furmaziun stà sur lung temp pli aut che en il vest.

Davart tschertas fasas da la ‹Nova Roma› san ins be pauc. Per l’ina èn sa mantegnidas be paucas actas, per l’autra tascha er l’istoriografia bizantina sezza areguard il temp d’uffizi da singuls imperaturs. Cumbain ch’igl èn avant maun per tscherts temps be actas ‹ecclesiasticas› na dastg’ins betg deducir da quai che Bizanz saja stà in stadi teocratic. La religiun ha bain giugà ina rolla dominanta, ma il corpus da funtaunas è savens memia rudimentar (surtut per la perioda dal 7avel fin il 9avel tschientaner) per pudair gudagnar in maletg cumplessiv da la situaziun. Da l’autra vart è la scienza sa distanziada da l’idea d’in cesaropapissem bizantin, en il qual l’imperatur avess dominà la baselgia quasi a moda absoluta. 

Suenter la crudada da Constantinopel l’onn 1453 han fugitivs ch’èn arrivads nà da Bizanz, e tranter els blers scienziads, manà cun sai en las citads da l’Europa dal Vest lur savida da las scienzas natiralas e da la tecnica sco er las veglias scrittiras dals pensaders grecs; quai dueva attribuir a moda essenziala a la derasaziun da la renaschientscha. Il pli ditg è la cultura bizantina sa mantegnida – sco uschenumnada ‹renaschientscha bizantina› – sin l’insla Creta che steva sut domini venezian. Questas restanzas d’ina cultura hellenistic-bizantina autonoma èn idas a fin il 1669 cura ch’ils Osmans han conquistà l’insla.

Fin oz perdura la cultura bizantina surtut en il ritus da las baselgias oriental-ortodoxas. Tras missiun bizantina è il cristianissem ortodox sa derasà tar blers pievels slavs ed è sa mantegnì fin oz sco confessiun dominanta en l’Europa da l’Ost ed en la Grezia, en parts da l’Europa dal Sidost e dal Caucasus sco er tar la gronda part dals cristians arabs. La cultura ed il pensar bizantin han dà als pievels ortodoxs lur atgna tempra.

Ils reginavels slavs sin il Balcan ed a la Mar Naira han surpiglià sper la baselgia ortodoxa er usits profans bizantins. Surtut la Russia, Serbia, Ucraina, Bielorussia ed en ina dimensiun in pau pli pitschna er la Bulgaria duevan manar vinavant la ierta da l’Imperi bizantin.

Gia en il 9avel tschientaner èn las Rus vegnidas en contact cun Bizanz. Malgrà ch’igl ha adina puspè dà emprovas da vart da las Rus da conquistar Constantinopel, èn sa sviluppads intensivs contacts diplomatics ed economics tranter l’Imperi bizantin ed il reginavel da la Rus da Kiev. L’onn 988 è la Rus la finala sa convertida a la cretta ortodoxa. En il decurs dals proxims tschientaners èn vegnidas erigidas sin il territori slav da l’ost numerusas baselgias pompusas tenor exempel bizantin. Uschia han l’architectura e l’art russ, sper il fundament slav e las influenzas scandinavas da pli tard, surtut ragischs bizantinas. Il medem vala er per l’architectura e l’art da l’Ucraina e da la Bielorussia.

Suenter il declin da l’Imperi bizantin ha l’Imperi russ surpiglià en vastas parts il ceremonial bizantin. Il patriarc da Moscau ha bainbaud acquistà ina posiziun cumparegliabla a quella dal patriarc a Constantinopel. Sco naziun ortodoxa ch’era economicamain la pli pussanta è la Russia sa resguardada sco terza Roma en la successiun da Constantinopel. Iwan III, il regent dal gronducadi da Moscau, ha maridà Zoe, la nezza da Constantin XI, e surpiglià l’evla a dus chaus sco animal da vopna. Iwan IV, numnà il Terribel, è la finala stà l’emprim regent moscovit ch’ha sa laschà curunar uffizialmain sco zar.

Ma er ils sultans osmans han considerà sasezs sco ertavels legitims da l’Imperi bizantin, cumbain ch’ils Tircs seldschucs ed osmans eran stads sur tschientaners ils inimis mortals dals ‹Romans› ed avevan la finala conquistà l’Imperi bizantin. Gia sultan Mehmed II è sa numnà "Kayser-i Rum" (imperatur da Ruma) – ils sultans èn uschia sa posiziunads sapientivamain en la cuntinuitad da l’Imperi roman (oriental) per sa legitimar. L’imperi osmanic ch’è sa sviluppà en la confruntaziun cun Bizanz ha davaira gì cun quel dapli communabel che be il spazi geografic. 

E betg il davos viva la ierta culturala e linguistica da Bizanz vinavant en ils Grecs odierns, surtut en la Grezia moderna e sin l’insla Cipra sco er en la baselgia grec-ortodoxa (surtut er en il patriarcat da Constantinopel ad Istanbul). Fin l’entschatta dal 20avel tschientaner sa curclava il territori da colonisaziun greca ultra da quai en vastas parts cun il territori da tschep bizantin.

Durant l’entira istorgia da l’Imperi bizantin ha quel disponì d’ina armada permanenta, quai che n’era uschiglio betg il cas en ils reginavels europeics dal temp medieval. Durant il temp mesaun da l’Imperi eran las structuras da l’armada romanas da l’antica tardiva vegnidas reorganisadas dal tuttafatg. En la segunda mesadad dal 7avel tschientaner han ins endrizzà districts militars ch’han furmà sur lung temp las pitgas centralas da la defensiun bizantina cunter inimis da l’exteriur. L’armada e la flotta èn vegnidas divididas en mintgamai in’unitad centrala en la chapitala e las truppas localas staziunadas en las provinzas; las armadas da las grondas provinzas dumbravan en il 7avel/8avel tschientaner radund 10 000 schuldads. Tut en tut è l’armada bizantina sa mussada sco forza armada effectiva (sa chapescha mintgamai en dependenza dals singuls cumandants e da la logistica). En il 7avel tschientaner dumbrava l’armada probablamain 100 000 umens, en il 8avel tschientaner ca. 80 000 e vers l’onn 1000 ca. 250 000. En il decurs dals tschientaners è la forza da cumbat da l’armada bizantina però sa sminuida in pau; surtut a partir dal 13avel tschientaner n’eran las truppas betg pli ablas da far frunt a moda effectiva a las smanatschas nà da l’exteriur. Da quel temp na disponiva Bizanz betg pli dals meds finanzials necessaris e stueva ultra da quai sa basar fermamain sin mercenaris, quai ch’ha be pegiurà la situaziun. Cun la sperdita da territoris centrals (surtut en l’Asia Minura als Tircs) è er l’armada bizantina sa diminuida adina pli fitg e furmava a la fin be pli ina forza locala. La marina bizantina ch’aveva anc giugà in’impurtanta rolla en la fasa mesauna da l’Imperi bizantin n’existiva strusch pli en la fasa tardiva. 

La perscrutaziun dal vest pli veglia ha savens resguardà Bizanz sco ina despotia decadenta da caracter mez oriental. Quest maletg è vegnì curregì gia dapi daditg. En il fratemp vegn adina renvià al fatg che Bizanz haja giugà ina rolla fitg impurtanta sco intermediatura da valurs culturalas e da savida da l’antica. Ultra da quai ha l’Imperi furmà sur lung temp ina sort ‹scut› europeic cunter la Persia ed ils pievels da la steppa resp. pli tard cunter l’islam. I tutga tar l’ironia da l’istorgia che Bizanz ha pir pers la forza d’exequir questa funcziun suenter ch’ils cruschaders dal vest avevan sblundregià Constantinopel l’onn 1204.





</doc>
<doc id="12423" url="https://rm.wikipedia.org/wiki?curid=12423" title="Talpa">
Talpa

La talpa europeica ("Talpa europaea"), en la lingua da mintgadi er be talpa, è ina spezia da mammal or da la famiglia da las talpas (Talpidae) entaifer l’urden dals insectivors (Eulipotyphla). La talpa europeica è il sulet represchentant da sia famiglia ch’è derasà en l’Europa Centrala.

La talpa europeica è segnada – sco tut ils represchentants da las talpas per propi – d’ina anatomia ch’è adattada bain a la moda da viver sco animal che stgava sut terra.

Sco tar la gronda part da las talpas consista il pail exclusivamain da pail lom (launa). Per ordinari è quel da colur grisch, sia coluraziun po però variar tar singuls animals da grisch alv sur brinent fin nair. Talpas europeicas cuntanschan ina lunghezza dal chau e dal corp da 10 fin 17 centimeters. La cua vegn 2 fin 4,5 centimeters lunga e sa preschenta quasi senza pail – ils paucs chavels èn sviluppads sco chavels da palpar. Il pais d’animals creschids è per ordinari situà tranter 60 e 120 grams.
Il corp da l’animal è da furma cilindrica, il chau a piz sesa sin in culiez fitg curt ch’è strusch vesaivel. La membra davant è transfurmada en utensils da stgavar. Ils mauns cun las palmas-maun ch’èn drizzadas vers anora han la furma da pala; els disponan da tschintg dets e vegnan ultra da quai rinforzads tras in sisavel oss en furma da farcla. Ils bratschs èn situads lunsch davant il torax, datiers dal chau; els èn curts ed integrads dal tuttafatg en la contura dal corp. La giugadira dal cumbel è spustada lunsch vers il sectur da las spatlas e na serva betg al moviment da chavar, mabain sulettamain a posiziunar il maun. Sco la gronda part da las talpas dispona er la talpa europeica d’ina colliaziun da giugadira tranter clavigl e bratsch sura ch’è unica tranter ils mammals. L’activitad da chavar succeda cun manar il bratsch sura e vegn exequida cun agid da la musculatura dal bratsch ch’è bain sviluppada. Las chommas davos disponan medemamain da tschintg dets, èn però main spezialisadas che las chommas davant. Las chommas davant e davos èn da colur da charn e praticamain senza pail. 

La chavazza è da furma lunghenta e platta, sco che quai è il cas tar la gronda part dals insectivors. Ils egls èn pitschens e zuppads en il pail; els servan probablamain be a differenziar tranter cler e stgir. Las conchiglias da l’ureglia mancan dal tuttafatg. Sco organ da palp servan lungs chavels da palpar en fatscha. Il gnif è lung e movibel e dispona da fitg bleras cellas da palp. Quellas na pussibiliteschan a l’animal betg mo da percepir stimulaziuns da palp, mabain probablamain er stimulaziuns electricas che derivan dal moviment dals musculs da lur animals da preda pussaivels.

Sco intginas autras talpas ha er la talpa europeica 44 dents, uschia ch’ella ha mantegnì l’entira dentadira dals animals da placenta. Mintga mesadad da la missella è munida cun trais dents incisivs, in dent chanin, quatter premolars e trais molars. Ils dents èn munids cun bots fitg gizs e chantuns tagliants ed èn uschia adattads bain a la moda da sa nutrir carnivora. Sco tar tut las talpas èn ils muts dals molars davos ordinads en furma da ‹w› ("dilambdodont").

Il tract digestiv è construì a moda simpla sco tar tut ils insectivors. Il begl furma be in bischen ed è fitg curt en cumparegliaziun cun la lunghezza dal corp; il begl tschorv manca dal tuttafatg. Cumpareglià cun auters mammals d’ina sumeglianta grondezza, è la cumpart da hemoglobin en il sang marcantamain pli auta; igl è quai in’adattaziun a l’aria en il sistem da tunnels che dispona be da pauc oxigen. Areguard la construcziun dal tract da multiplicaziun coincidan las talpas cun auters insectivors: tar ils mastgels sa chattan ils testiculs ordaifer la chavorgia dal venter en faudas da la pel cumparegliabels ad in satget dals testiculs; las femellas disponan d’in uterus bicorn.

Il territori da derasaziun da la talpa europeica tanscha da la Gronda Britannia (senza l’Irlanda) sur vastas parts da l’Europa Centrala e da l’Ost fin en la Sibiria en la regiun dals flums Ob ed Irtysch. Ella preferescha regiuns tempradas e manca tant en ils territoris pli frestgs da l’Eurasia sco er en il Caucasus ed en il territori da la Mar Mediterrana (là vivan però intgins stretgs parents or dal gener da las talpas eurasicas ("Talpae"). Il spazi da viver da la talpa europeica furman terrens betg memia sitgs sin pradas, guauds e terren cultivà. En las Alps viva ella fin en autezzas da 2400 meters sur mar.

Sco tut las talpas per propi passentan las talpas europeicas la gronda part da lur vita en in sistem da tunnels sutterrans che sa chattan per part pauc sut la surfatscha e per part en ina profunditad da fin a 1 meter. Il material da stgavament vegn stuschà a la surfatscha e furma ils mantuns da talpa caracteristics. Quels na sa chattan per ordinari betg sur ils tunnels, mabain radund 15 centimeters sper quels, damai che la terra vegn stuschada a la surfatscha tras ina sortida inclinada. Sch’il terren ha ina consistenza spezialmain lucca na datti strusch material da stgavament e sch’il terren è cuvert cun naiv poi er dar che las vias mainan directamain tras il tschispet. Èn il cas che la configuraziun dal terren è favuraivla, èn las talpas bunas da chavar en in’ura tunnels d’ina lunghezza da radund 7 meters. Tras ils tunnels finids va la talpa cun ina spertadad da fin a 67 meters per minuta (4 kilometers per ura). La gronda part dals tunnels da la talpa sa chatta betg pli profund che 10 fin 20 centimeters, savens anc pli datiers da la surfatscha, ma sut la regiun da las ragischs principalas. Be l’enviern, surtut en cas da schelira, ed en cas da gronda setgira durant la stad spostan las talpas europeicas lur activitad en pli grondas profunditads da fin a 50–60 centimeters. Quests tunnels da nutriment han savens ina furma circulara ed èn colliads in cun l’auter cun il gnieu che furma l’element central da la tauna da talpa.

Il gnieu è situà pli profund ch’ils tunnels da nutriment e vegn pulstrà cun feglia da plantas e pastg. Quests gnieus servan sco lieu da repaus, sco deposit da mangiativas ed er per trair si ils animals giuvens. Quant profund ch’ils gnieus sa chattan en il terren dependa tranter auter da l’autezza da l’aua sutterrana; en cas da schelira vegnan els spustads pli profund – sco ils tunnels – ubain ch’i vegnan deponids suravi mantuns da terra per als proteger. Mantuns da talpas spezialmain gronds, uschenumnadas turs, èn indizis per quest cumportament. Savens existan sper il gnieu principal anc intgins gnieus da guntgida. 

Sco blers auters mammals che vivan sut terra, n’enconuscha la talpa europeica nagin ritmus da di e notg fitg exprimì. L’activitad è sutdividida en trais fasas alertas e da sien; las fasas alertas èn per ordinari l’avantmezdi, il suentermezdi e vers mesanotg e cumpiglian mintgamai in spazi da temp da radund 4 fin 5 uras. Durant questas fasas giran ellas tras lur tunnels en tschertga da nutriment. Las talpas na fan nagin sien d’enviern, mabain èn er activas durant la stagiun pli fraida. Per chattar durant quest temp avunda nutriment spostan ellas lur activitad en stresas da terren situadas pli profund e fan er provisiuns. Sco la gronda part dals insectivors mainan las talpas europeicas ina vita solitaria ed eviteschan ordaifer il temp da paregliaziun il contact cun members da la medema spezia. Ils tunnels ed ils gnieus marcheschan ellas cun secret da glondas per avertir autras talpas ch’entran. Las talpas enconuschan in cumportament territorial e vivan en in revier d’ina grondezza media da 2000 meters quadrat. Be la primavaira, durant il temp da paregliaziun, schlargian ils mastgels marcantamain lur reviers, uschia che quels sa cuvran parzialmain cun quels da las femellas en lur conturn. 

La tschertga da nutriment succeda sin trais differentas modas: cun stgavar tras la terra, cun percurrer ils tunnels u cun tschertgar a la surfatscha da la terra. Tgenina da questas metodas che vegn preferida dependa tranter auter da las relaziuns dal terren e da l’experientscha da l’animal.

Talpas vivan exclusivamain da vivonda animalica, surtut da verms da plievgia ed insects e lur larvas. En pitschnas quantitads mangian ellas er pitschens vertebrads sco luschards ed animals ruiders. Surtut durant ils mais d’enviern deponan ellas verms da plievgia en lur gnieus. Per quest intent mordan ellas giu als verms ils segments davant per ch’els na possian betg fugir, ma restian tuttina en vita. Las talpas enconuschan in metabolissem fitg intensiv e ston consumar mintga di fitg grondas quantitads da vivonda. Pausas da nutriment pli lungas (sur 12 fin 24 uras senza vivonda) na survivan ellas per ordinari betg. La quantitad da vivonda che vegn consumada mintga di correspunda bunamain a la mesadad da l’agen pais (5 fin 50 grams tar ina media da 20 grams). Ina talpa da 100 grams maglia en in onn 20 fin 30 kilos verms ed insects.

Il temp da paregliament croda tar las talpas europeicas sin la primavaira (per ordinari ils mais mars ed avrigl); fitg darar datti duas tratgas ad onn. Mintgatant datti durant quest temp cumbats tranter ils mastgels per il privilegi da paregliaziun. La copulaziun sezza po avair lieu tant a la surfatscha sco a l’intern da la terra.

Suenter in temp da purtanza da radund quatter emnas parturescha la femella en il temp tranter la fin avrigl e l’entschatta zercladur dus fin set (en media trais fin quatter) animals giuvens. Ils pitschens che giaschan en il gnieu han a l’entschatta be la grondezza d’in fav, èn nivs e durant trais emnas tschorvs; els vegnan tezzads quatter fin sis emnas e termineschan lur temp en il gnieu suenter in fin dus mais. La madirezza sexuala cuntanschan els en il decurs dal segund onn da vita, uschia ch’els sa participeschan per ordinari suenter l’emprim enviern a la multiplicaziun.

Facturs ch’impedeschan che talpas cuntanschan la vegliadetgna maximala pussaivla èn sper ils umans auas grondas, schelira dal terren permanenta e rivals da l’atgna spezia. Tar ils animals che fan chatscha sin talpas tutgan utschels sco tschuettas, giruns da mieurs, corvs u cicognas ed animals da rapina sco vulps e mustailas, ma er portgs selvadis. Chauns mordan magari talpas a mort, ma na las mangian betg; magari vegnan talpas er tschiffadas da giats.

La vegliadetgna maximala da la talpa europeica vegn inditgada cun trais fin quatter, maximalmain tschintg onns. Sco quai che perscrutaziuns han mussà, èn per ordinari bundant dus terzs d’ina populaziun be in onn vegls u anc pli giuvens. Animals d’ina vegliadetgna da trais fin quatter onns chattan ins be fitg darar. La pli auta rata da mortalitad exista tar animalets da radund dus mais che bandunan il gnieu da la mamma ed emprovan d’etablir in agen revier.

Conflicts tranter umans e talpas datti surtut pervi da l’activitad da chavar dals animals. Cumbain ch’ellas vivan exclusivamain sco carnivors e na maglian nagin nutriment vegetal, po lur moda da viver sutterrana donnegiar las ragischs da las plantas. Ils mantuns e tunnels pon ultra da quai far mintgatant donn a las maschinas da segar e da racolta. Savens sa basa l’impressiun che talpas ‹disturbian› però be sin motivs optics.

Pli baud ha er la moda e maniera co che la talpa sa nutrescha manà a cuntraversas. Ins era indecis, schebain ella saja in animal spezialmain nuschaivel (perquai ch’ella maglia verms da plievgia) ubain ordvart nizzaivel (perquai ch’ella maglia verms filfier, ils quals furman las larvas nuschaivlas dals baus-fravi). 

Ozendi scumonda la lescha davart la protecziun dals animals da princip da far mal ad in animal. Explicitamain protegidas n’èn las talpas però betg (almain en Svizra – auter sa preschenta la situaziun p.ex. en Germania nua che tut ils mammals indigens èn protegids). Entant che premias per cuas u toppas da talpas eran pli baud usitadas en vastas parts dal pajais, furman quellas oz l’excepziun. Il mars 2016 è la vischnanca da Schluein stada en las medias naziunalas, perquai ch’ella ha renovà la premia da talpas ed è uschia vegnida sut squitsch da vart da la Protecziun svizra dals animals.

Guardà a nivel internaziunal è la talpa europeica derasada vastamain e na tutga betg tar las spezias periclitadas. 

La talpa europeica è ina da nov spezias dal gener da las talpas eurasianas ("Talpa"). Ils ulteriurs represchentants da quest gener èn da chasa en il territori da la Mar Mediterrana sco er en l’Asia dal Nord e dal Vest. Ensemen cun tschintg geners da l’Asia da l’Ost e dal Sidost, ch’han tuts ina statura ed ina moda da viver cumparegliabla, furma la talpa europeica la gruppa da geners da las talpas per propi ("Talpini").

La talpa europeica è bain la suletta talpa ch’è derasada en l’Europa Centrala (al nord da las Alps). Al sid da las Alps è però er cumprovada la talpa tschorva ("Talpa caeca") fin en il Tessin ed en las valladas grischunas Mesauc e Bregaglia. La fauna svizra e grischuna enconuscha pia duas spezias da talpas. La talpa tschorva è in pau pli pitschna che la talpa europeica; ses egls èn cuverts cun ina membrana. Il territori da derasaziun da la talpa tschorva sa restrenscha a regiuns muntagnardas (Alps dal Sidvest, Apenninas, Balcan). Ella viva en terrens pli sitgs e grippus che la talpa europeica. La moda da viver correspunda pli u main a quella da la talpa europeica.

Il num tudestg ‹Maulwurf› n’ha da far nagut cun la bucca u cun il gnif da l’animal, mabain deriva dal pled ‹Mull› che sa referescha a la terra. ‹Maulwurf› pudess ins pia translatar cun ‹bittaterra›.




</doc>
<doc id="12427" url="https://rm.wikipedia.org/wiki?curid=12427" title="District da Brig">
District da Brig

Il district da Brig è in district dal chantun Vallais.


</doc>
<doc id="12428" url="https://rm.wikipedia.org/wiki?curid=12428" title="District da Conthey">
District da Conthey

Il district da Conthey è in district dal chantun Vallais.


</doc>
<doc id="12429" url="https://rm.wikipedia.org/wiki?curid=12429" title="District d'Entremont">
District d'Entremont

Il district d'Entremont è in district dal chantun Vallais.


</doc>
<doc id="12430" url="https://rm.wikipedia.org/wiki?curid=12430" title="District d'Hérens">
District d'Hérens

Il district d'Hérens è in district dal chantun Vallais.


</doc>
<doc id="12431" url="https://rm.wikipedia.org/wiki?curid=12431" title="District da Leuk">
District da Leuk

Il district da Leuk è in district dal chantun Vallais.


</doc>
<doc id="12432" url="https://rm.wikipedia.org/wiki?curid=12432" title="District da Raron Occidental">
District da Raron Occidental

Il district da Raron Occidental è in district dal chantun Vallais.


</doc>
<doc id="12433" url="https://rm.wikipedia.org/wiki?curid=12433" title="District da Raron Oriental">
District da Raron Oriental

Il district da Raron Oriental è in district dal chantun Vallais.


</doc>
<doc id="12434" url="https://rm.wikipedia.org/wiki?curid=12434" title="District da Sierre">
District da Sierre

Il district da Sierre è in district dal chantun Vallais.


</doc>
<doc id="12436" url="https://rm.wikipedia.org/wiki?curid=12436" title="District da Visp">
District da Visp

Il district da Visp è in district dal chantun Vallais.


</doc>
<doc id="12437" url="https://rm.wikipedia.org/wiki?curid=12437" title="District da Sion">
District da Sion

Il district da Sion è in district dal chantun Vallais.


</doc>
<doc id="12440" url="https://rm.wikipedia.org/wiki?curid=12440" title="Riviera (circul)">
Riviera (circul)

Il circul da la Riviera (talian "Circolo della Riviera") è il sulet dal circul district da Riviera en il chantun Tessin en Svizra. L'uffizi cirquital sa chatta a Biasca.

Il territori dal circul da la Riviera è congruent cun quel dal district da Riviera dal qual el è il sulet circul.

Il circul consista da las suandantas vischnancas:

<onlyinclude></onlyinclude>


</doc>
<doc id="12442" url="https://rm.wikipedia.org/wiki?curid=12442" title="Bellinzona (circul)">
Bellinzona (circul)

Il circul da Bellinzona (talian "circolo di Bellinzona") è in circul dal district da Bellinzona en il chantun Tessin en Svizra. L'uffizi cirquital sa chatta a Bellinzona.

Il circul da Bellinzona giascha en il sid da la Leventina, al cunfin dal Mesauc cun la val dal flum Ticino.

<onlyinclude></onlyinclude>


</doc>
<doc id="12443" url="https://rm.wikipedia.org/wiki?curid=12443" title="Giubiasco (circul)">
Giubiasco (circul)

Il circul da Giubiasco (talian "circolo di Giubiasco") è in circul dal district da Bellinzona en il chantun Tessin en Svizra. L'uffizi cirquital sa chatta a Giubiasco.

Il circul da Giubiasco giascha al sid da la chapitala chantunala, Bellinzona. Ses cunfin da nordvest è marcà dal flum Ticino; en sia part occidentala è la val dal flum Morobbia, che sbucca en il Ticino; entant che sia part meridiunala vegn drenà dal Vedeggio che cula en il Lai da Lugano.

<onlyinclude></onlyinclude>


</doc>
<doc id="12444" url="https://rm.wikipedia.org/wiki?curid=12444" title="Ticino (circul)">
Ticino (circul)

Il circul dal Ticino (talian "circolo del Ticino") è in circul dal district da Bellinzona en il chantun Tessin en Svizra. L'uffizi cirquital sa chatta a Sementina.

Il circul dal Ticino s'extenda en il sid da la Leventina fin si la part settentriunala da la Planira da Magadino ("Piano di Magadino"), en il vest resp. sid dal flum Ticino ed en il nordvest da la chapitala chantunala, Bellinzona.

<onlyinclude></onlyinclude>


</doc>
<doc id="12446" url="https://rm.wikipedia.org/wiki?curid=12446" title="Arthur Conan Doyle">
Arthur Conan Doyle

Sir Arthur Ignatius Conan Doyle (* 22 da matg 1859 ad Edinburgh, Scozia; † 7 da fanadur 1930 a Crowborough, Sussex, Engalterra) è stà in medi e scriptur da la Gronda Britannia. El ha publitgà las aventuras da Sherlock Holmes e da ses ami Dr. Watson. Enconuschenta è er la figura dal professer Challenger or dal roman ‹The Lost world›, dal qual èn vegnidas realisadas pliras versiuns cinematograficas ed ina seria televisiva. 

Arthur Conan Doyle è naschì ils 22 da matg 1859 en la citad scotta Edinburgh. Sia mamma aveva num Mary, nata Foley, ed era Irlandaisa. Ses bab Charles Altamont Doyle, in uffiziant englais medemamain da derivanza irlandaisa e cun ragischs aristocraticas, al ha laschà studegiar medischina a l’Universitad dad Edinburgh. Avant aveva el frequentà las scolas da gesuits a Stonyhurst e Stella Matutina a Feldkirch (Vorarlberg).
Il 1880 è Doyle viagià sco medi da navigaziun en l’arctica (sin il chatschader da balenas ‹Hope›) ed in onn pli tard en l’Africa dal Vest (sin la ‹Mayumba›). Dal 1882 fin il 1890 ha el manà ina pratica da medi a Southsea sper Portsmouth, ha però er gia scrit en ses temp liber sias emprimas ovras litteraras. Il 1882, en la vegliadetgna da be 23 onns, ha Doyle scrit a Portsmouth ses emprim roman, ‹The Narrative of John Smith›; quel è però restà nunfinì ed è pir vegnì publitgà il 2011. L’onn 1887, cun 28 onns, ha Doyle publitgà l’emprima istorgia dal detectiv Sherlock Holmes e da ses ami Dr. Watson: ‹A Study in Scarlet›.

La metoda deductiva ed analitica è tipica per las figuras da Doyle. El ch’era sez medi veseva sasez en la rolla dal Dr. Watson. Sherlock Holmes sez ha el munì cun las caracteristicas da ses magister a l’Universitad dad Edinburgh Joseph Bell. Las metodas da la criminalistica che Doyle descriva en ses romans, per exempel la dactiloscopia (metoda d’improntas da dets), eran ordavant a las metodas polizialas da ses temp. Quai vala surtut per sia metodica da sclerir crims ch’era orientada fermamain a criteris scientifics.

Il 1890 è Doyle ì a star a Londra. A partir dal 1891 al èsi stà pussaivel da viver da la lavur da scriptur, suenter che l’emprim raquint da detectiv ‹A Scandal in Bohemia› è cumparì en il ‹Strand-Magazin›.

Il 1893 ha Conan Doyle decidì da terminar la vita da ses protagonist Holmes. D’adina puspè scriver novas istorgias da Holmes al duvrava memia bler temp, il qual el vuleva pli gugent impunder per autras ovras litteraras. La mamma dal scriptur, ch’era ina lectura intgantada da sias istorgias, ha empruvà adumbatten da far midar ses figl l’intenziun. En il raquint ‹The Final Problem› croda Sherlock en il cumbat cun ses adversari professer Moriarty en la profunditad da la cascada dal Reichenbach sper Meiringen (Part Sura Bernaisa) e Watson al declera per mort.

Il medem onn è Doyle daventà maister en la loscha da framassuns ‹Phoenix No. 257› a Portsmouth.

L’enviern 1894 ha Doyle traversà sin skis la Maienfelder Furgga da Tavau fin ad Arosa. Sin questa interpresa, ristgada da ses temp, è el vegnì accumpagnà da dus indigens. Bundant 100 onns pli tard è l’eveniment vegnì reconstruì en in film da televisiun.

Cun romans istorics sco ‹Rodney Stone›, ‹Sir Nigel› e ‹The White Company› ha Doyle gì main success; el sez però considerava quests cudeschs sco sias meglras lavurs. Da quel temp derivan er novellas misticas sco ‹The Parasite› (1894) e ‹Mystery of the Cloomber› (1895).

L’onn 1896 è Doyle ì en l’Africa dal Sid per cumbatter en la Segunda Guerra da burs. Per si’activitad da propaganda en furma dal cudesch ‹The Great Boer War› (1900) al è vegnì surdà il 1902 il titel d’onur Sir Arthur Conan Doyle.
Vers il 1900 è Doyle vegnì malsaun da tifus ed ha fatg in viadi a Norfolk. Là ha el fatg l’enconuschientscha da Fletcher Robinson che derivava da Devonshire ed era creschì si en il Dartmoor. Fletcher ha raquintà a Doyle veglias legendas da sia patria, tranter auter intginas istorgias d’orrur d’in chaun-fantom. Quai ha inspirà Doyle da scriver in roman, en il qual in chaun-fantom smanatscha ina famiglia. Doyle è viagià en il Dartmoor per pudair integrar en ses cudesch in pau da l’atmosfera reala. Là al è vegnì cler ch’el dovria in erox en furma d’in detectiv ch’investigheschia ils fatgs misterius. El è sa decidì da recurrer a sia veglia figura da Sherlock Holmes, cumbain ch’el aveva declerà il 1893 la retscha sco terminada. Il roman dueva oramai giugar avant la mort da Holmes en la davosa istorgia curta. 

Pervi dal grond success dal roman ch’è cumparì il 1903 (‹The Hound of the Baskervilles›) è Doyle sa decidì da reveder litterarmain la mort da Sherlock Holmes en l’istorgia curta ‹The Empty House› dal 1905.

A partir dal 1906 è el s’engaschà en plirs artitgels da gasetta per George Edalji ch’era vegnì accusà nungiustifitgadamain d’avair mutilà plirs animals.

Il proxim temp ha Conan Doyle stgaffì sia segunda figura fitg populara, professer Challenger. ‹The Lost World›, nua che la figura cumpara l’emprima giada, è vegnì publitgà il 1912 e vala sco ses pli enconuschent roman sper la retscha da Sherlock Holmes.

Ils texts che Doyle ha scrit durant l’Emprima Guerra mundiala sa fatschentan per part a moda critica cun las relaziuns en Germania da quel temp. En questa guerra è er mort ses figl Kingsley.

Doyle è sa deditgà pli e pli a romans futuristics en la tradiziun da Jules Verne sco er al spiritissem e misticissem ed ha er fatg en quest connex viadis da referats.

Tranter auter ha el rendì enconuschentas las dialas da Cottingley, fotografias da dialas sfalsifitgadas, da las qualas el era però ferm persvas ch’ellas sajan vardaivlas. Per lingias grossas ha procurà sia cuntraversa publica cun il striun Harry Houdini. L’amicizia tranter Doyle e Houdini è rutta pervi d’opiniuns divergentas areguard il spiritissem – Doyle acceptava divers mediums sco vardaivels ed era schizunt da l’avis che Houdini sez disponia d’abilitads surnatiralas, entant che Houdini ha declerà da mai avair passentà ina séance, da la quala ils effects na sa laschian betg explitgar cun trics magics.

Il 1927 è cumparida l’ultima collecziun da raquints avant la mort da Doyle – ‹The Casebook Of Sherlock Holmes›.

Ils 7 da fanadur 1930 è Doyle mort en consequenza d’in infarct dal cor a Windlesham, ses bain sin il territori da Crowborough, Sussex. El è stà maridà duas giadas, dal 1885 fin la mort da quella cun Louisa (Louise) ‹Touie› Hawkins e dal 1907 fin si’atgna mort cun Jean Leckie. Da si’emprima lètg derivan ses uffants Kingsley e Mary, da sia segunda ils figls Denis ed Adrian e la figlia Jean, numnada ‹Billie›. Doyle è vegnì sepulì sin il santeri da l’All Saints Church dal pitschen lieu Minstead; la fossa è sa mantegnida là fin oz. Sper el è vegnida sepulida il 1940 sia dunna Jean.

Doyle ha giugà ballape sco goli en il club d’amaturs Portsmouth Association Football Club. Ultra da quai è el stà in giugader da crichet passiunà (Marylebone Cricket Club) ed in fitg bun giugader da golf (Crowborough Beacon Golf Club, East Sussex).

Per ils gieus olimpics dal 1908 a Londra ha Arthur Conan Doyle, ch’era en general in grond amatur dal sport, rapportà per la gasetta ‹Daily Mail› davart il maraton. Il Talian Dorando Pietri aveva cuntanschì sco emprim il final, ma damai ch’in arbiter ed in medi al avevan gidà sur la lingia d’arriv, è el vegnì disqualifitgà. Doyle ha scrit en la ‹Daily Mail› dals 25 da fanadur 1908 in rapport detaglià ed emoziunal davart l’arriv dal Talian flaivlentà e publitgà en il medem numer da la gasetta ina brev da lectur, en la quala el ha fatg appel da collectar daners per Pietri. Il grond engaschament da Doyle ha manà ad in dals pli enconuschents mitus dals gieus olimpics moderns: Igl è sa derasada la legenda nunvardaivla che Dolye sez haja gidà Pietri sur la lingia d’arriv. Michael Bulger ch’è da vesair sin ina fotografia sco gidanter, è savens vegnì tegnì per Doyle.











"The narrative of John Smith", ("Ed. and with an introduction by Jon Lellenberg, Daniel Stashower and Rachel Foss"), 1. publ., British Library, Londra 2011, ISBN 978-0-7123-5841-5.




</doc>
<doc id="12451" url="https://rm.wikipedia.org/wiki?curid=12451" title="Temp dal naziunalsocialissem">
Temp dal naziunalsocialissem

Sco temp dal naziunalsocialissem vegn designà il temp da regenza da la Partida naziunalsocialistica tudestga dals lavurers (Nationalsozialistische Deutsche Arbeiterpartei, NSDAP) en il Reich tudestg. Quella ha cumenzà ils 30 da schaner 1933 cun la nominaziun dad Adolf Hitler sco chancelier da l’imperi ed è ida a fin ils 8 da matg 1945 cun la capitulaziun senza cundiziuns da l’armada tudestga davant ils Alliads (resp. ils 23 da matg 1945 cun l’arrestaziun da la regenza da Flensburg).

Ils naziunalsocialists han erigì en Germania ina dictatura tenor il princip dal Führer. Cun lur attatga sin la Pologna il prim da settember 1939 han els mess ad ir la Segunda Guerra mundiala. 

Sper la persecuziun ed il mazzament da dissidents politics han els commess divers ulteriurs crims cunter l’umanitad, dals quals èn stads pertutgadas minoritads etnicas, religiusas ed autras. En rom dal holocaust, ch’è senza paregl en l’istorgia, èn vegnids mazzads radund 6 milliuns gidieus europeics, ultra da quai èn vegnids per la vita fin a 500 000 Sinti e Roma e fin a 100 000 umans cun impediments spiertals e corporals (en rom da l’‹Acziun T4› e da l’‹Acziun Brandt›). Tenor la strategia da l’uschenumnà Plan da fom han ils occupants tudestgs laschà murir da la fom en l’Uniun sovietica tranter il 1941 ed il 1944 sapientivamain radund 4,2 milliuns umans e radund 3,1 milliuns schuldads sovietics èn morts en praschunia da guerra tudestga.

Ord perspectiva etic-morala vegn l’èra dal domini naziunalsocialistic en Germania e sur vastas parts da l’Europa resguardà sco ruptura da la civilisaziun e sco punct il pli bass surtut da l’istorgia tudestga, ma er da l’istorgia europeica en general.

Il temp dal naziunalsocialissem vegn savens attribuì ad in’epoca che vegn designada cun il term general ‹faschissem›. Quel è sa furmà en l’Italia ed ha regì là dal 1922 fin il 1943. Faschissem e naziunalsocialissem han enconuschì in’entira retscha da tratgs communabels: la dictatura d’ina suletta partida organisada a moda centralistica, il cult dal Führer, il militarissem, in naziunalissem agressiv, tendenzas tant antidemocraticas sco anticommunisticas sco er la pretaisa d’ina ‹unitad tranter pievel e stadi›. Dal faschissem talian è il naziunalsocialissem però sa differenzià tras in rassissem ed antisemitissem fundamentalistic, il qual ha servì a giustifitgar las vastas finamiras da conquista ed extirpaziun.

Il reschim naziunalsocialistic ha cumenzà en quel mument ch’il president da l’imperi Paul von Hindenburg ha nominà il manader da la NSDAP Adolf Hitler sco chancelier da l’imperi e che quel ha furmà in cabinet che sa cumponiva da represchentants da las partidas da dretga. Sa fatg valair definitivamain è il reschim fin il 1934 tras mesiras da terrur cunter adversaris politics, cun dissolver vastas parts da la constituziun da Weimar, tras scumandar tut las autras partidas ed unifurmar praticamain tut las forzas politicas e socialas. 

Da l’entschatta ennà ha il reschim persequità ina politica da l’intern e da l’exteriur che dueva far emblidar la sconfitta da la Germania en l’Emprima Guerra mundiala sco er renovar e schlargiar la posiziun da pussanza gronda ch’era ida a perder. Fin il 1936 è la Germania sortida da la Societad da las Naziuns, ha rearmà massivamain ed occupà la Renania demilitarisada; uschia avevan ins mess ord vigur parts centralas dal Contract da Versailles. Il 1938 è suandada l’annexiun da l’Austria a l’imperi che sa numnava da qua davent "Grossdeutsches Reich". Il medem onn ha la Cunvegna da Minca pussibilità a la Germania d’annectar las Sudetas. 

La gronda part dals Tudestgs è stada d’accord cun questa politica. Ils onns 1935, 1936 e 1938 èn las decisiuns da Hitler vegnidas approvadas cleramain a chaschun da votaziuns dal pievel. Quai sa lascha explitgar cun allegar ils suandants quatter motivs principals: 





Cun l’attatga sin la Pologna ha il reschim naziunalsocialistic cumenzà a far passar cun la forza sia politica da conquista e da germanisaziun, la quala era vegnida preparada onns a la lunga. En il decurs da la Segunda Guerra mundiala ha la Germania naziunalsocialistica commess plirs milliuns acts da genocid. Ils 27 da settember 1940 èn la Germania, l’Italia faschista e l’imperi dal Giapun – las uschenumnadas Pussanzas da l’axa – s’alliads ad ina coaliziun politica e militara. Suenter victorias fitg sveltas cunter ils Pajais Bass, la Belgia, la Frantscha e la Norvegia ha il reschim naziunalsocialistic rut il patg da nunagressiun tudestg-sovietic dal 1939 ed attatgà ils 22 da zercladur 1941 l’Uniun sovietica (uschenumnà "Unternehmen Barbarossa"). Ils 11 da december 1941 è suandada la decleraziun da guerra da la Germania e da l’Italia envers ils Stadis Unids.

La vieuta en la guerra ha cumenzà l’atun ed enviern 1942/1943 cun las sconfittas dals Tudestgs en las battaglias dad El Alamein e Stalingrad. Vers la mesadad dal 1943 è suandada la vieuta en la guerra tudestga da sutmarins en l’Atlantic. A partir da la primavaira/stad 1944 han las forzas militaras aviaticas da la Gronda Britannia e dals Stadis Unids cuntanschì en Germania quasi la cumpletta supremazia en l’aria e destruì en la guerra da bumbas entiras citads. L’entschatta zercladur 1944 èn truppas dals Alliads dal vest sbartgadas en la Normandia ("Operation Overlord"), avrind uschia la segunda front en il vest cun la finamira da chatschar enavos la Wehrmacht sin territori tudestg e da cupitgar la finala il reschim naziunalsocialistic.

Las truppas alliadas han cuntanschì ils cunfins anteriurs dal Reich tudestg l’october 1944. Truppas americanas e sovieticas èn s’entupadas ils 25 d’avrigl 1945 en la Germania Centrala ("Elbe Day"). Suenter che Hitler ha commess suicidi ils 30 d’avrigl 1945 è ida a fin dus dis pli tard la Battaglia da Berlin. Sinaquai ha l’armada tudestga capitulà ils 8 da matg 1945 senza resalvas.

La Segunda Guerra mundiala ha custà en tut il mund la vita a bundant 62 milliuns umans. En ses decurs han ils naziunalsocialists e lur gidanters mazzà radund in terz da tut ils gidieus europeics (shoah), radund 3,5 milliuns burgais sovietics e polacs betg gidieus, almain 100 000, eventualmain fin a 500 000 Sinti e Roma (Porajmos), radund 200 000 impedids, in dumber nunenconuschent dad ‹asocials› tudestgs e radund 5000 omosexuals.

Entaifer l’igiena da razzas naziunalsocialistica valevan questas gruppas sco «nuschaivlas per la razza» e perquai «da main valur» resp. «betg degn da viver». Gia avant la guerra eran vegnids assassinads radund 20 000 adversaris dal reschim, per ordinar commembers da partidas sanestras, e radund 1200 perditgas da Jehova. 

Las cundiziuns politicas, socialas ed economicas per l’avanzament dal naziunalsocialissem èn vegnidas creadas durant e tras l’Emprima Guerra mundiala. Quellas han accumpagnà ed engrevgià la Republica da Weimar dapi sia fundaziun. Concretamain sa tracti da las suandantas cundiziuns generalas:



A partir dal 1919 è vegnì vitiers:







Responsabels per l’Emprima Guerra mundiala èn surtut stadas las regenzas da Berlin e da Vienna e lur stabs generals. La sconfitta da la Germania è en emprima lingia stada la consequenza da finamiras da guerra exageradas e d’ina strategia da guerra sbagliada tras la terza generalitad superiura sut Erich Ludendorff e Paul von Hindenburg. Lur ambiziun da vulair cuntanscher ina «pasch victoriusa» e conquistas a gronda dimensiun sco er la refusa d’activitads en favur da la pasch a l’intern e d’offertas da negoziaziun nà da l’exteriur han la finala manà a la sconfitta militara cumpletta e provocà a l’intern la revoluziun sociala. 

Suenter che l’offensiva da primavaira dal 1918 a la front dal vest aveva fatg naufragi, han ils dus generals empruvà da far culpantas las forzas liberalas e democraticas en il Reichstag cun proponer da laschar participar quellas a la regenza e d’acceptar las cundiziuns d’armistizi dal president american Wilson ch’ins aveva refusà avant. Quai è succedì en rom da la refurma d’october dal 1918. Per las consequenzas da la sconfitta han els uschia fatg responsablas las forzas democraticas, las qualas han stuì acceptar ils 10 da november 1918 las cundiziuns da capitulaziun e suttascriver pli tard il Contract da Versailles. A basa da quai èsi stà pussaivel da derasar a partir dal 1919 la legenda da la stilettada ch’era nagut auter ch’ina manzegna da propaganda.

Dal 1880 fin il 1914 era s’etablì en Germania in antisemitissem ch’era derasà en las uniuns da gimnastica, en bleras uniuns da students, en il corp d’uffiziers ed en intginas partidas naziunalisticas e rassisticas. En il decurs da la guerra èn questas gruppaziuns daventadas adina pli radicalas. Il program da la Deutschvölkische Partei per exempel ha declerà «l’extirpaziun dal giudaissem» sco «dumonda mundiala dal 20avel tschientaner». Suenter la guerra ha l’Alldeutscher Verband sut Heinrich Claß vulì far culpants ils gidieus per la sconfitta tudestga e stgatschar quels cun la forza. Blers dals aderents da talas finamiras èn la finala sa rimnads en la NSDAP. 

La Revoluziun da november ha mess fin a la dictatura militara che regiva facticamain la Germania ed ha pussibilità da fundar ina republica parlamentara. Ma en il decurs da la Revoluziun èn ils manaders da la SPD Friedrich Ebert, Philipp Scheidemann e Gustav Noske recurrids al sustegn dal militar imperial per parar pretensiuns dals revoluziunars che surpassavan lur intenziuns. Per quest intent ha Ebert fatg ils 9 da november in patg secret cun la generalitad. La Sullevaziun da Spartakus ed autras tentativas d’installar ina republica da cussegls ha el abattì cun agid da truppas imperialas ch’eran returnadas da la front e da corps libers da tenuta antirepublicana. Malgrà la terrada en la guerra han ils militars imperials mantegnì lur posiziun d’enfin qua e n’èn betg vegnids democratisads. Las structuras da l’imperi ed il persunal – savens da tenuta extremistica – han pudì sa tegnair en la Republica da Weimar en vastas parts da l’economia, administraziun, giustia e militar. La constituziun da Weimar ha schizunt protegì expressivamain tscherts privilegis da l’apparat da funcziunaris imperials.
En questa situaziun politica a l’intern dal pajais è sa furmada la NSDAP. Ella n’era ni la suletta ni l’emprima partida d’extrema dretga che refusava e cumbattiva la republica. Questa tenuta ha ella partì cun in’entira retscha da partidas naziunalconservativas e naziunalisticas, las qualas èn sa constituidas da nov ils onns 1918/1919. D’impurtanza era da quel temp surtut la DNVP (Deutschnationale Volkspartei) che represchentava la tenuta anitdemocratica da vastas parts da la burgaisia conservativa, vul dir da tenuta monarchistica e fidaivla a l’imperatur.

Dapi il 1919 han extremists da dretga commess intgins assassinats politics, ils quals han tutgà enconuschents represchentants dal moviment da lavurants sco Rosa Luxemburg, Karl Liebknecht e Kurt Eisner. La republica da cussegls a Minca è vegnida abattida a moda brutala tras corps libers ed er politichers liberals e conservativs ch’eran pronts d’ademplir las pretensiuns dal Contract da Versailles (Walter Rathenau, Matthias Erzberger) èn vegnids assassinads. Savens èsi reussì a delinquents d’extrema dretga da mitschar da la persecuziun giudiziala u ch’els èn vegnids punids be modestamain; cunter delicts politics da vart da socialists e communists è la giustia percunter procedida a moda fitg rigurusa.

La giustia da Weimar n’è er betg intervegnida areguard la manzegna davart la culpa da guerra, las inculpaziuns cunter ils «malfatschents dal november» u la legenda da la stilettada, la quala na vegniva betg be purtada da l’extrema dretga, mabain er da conservativs da dretga e schizunt da partidas e medias liberalas. Tar il return da las truppas aveva Ebert discurrì da l’armada tudestga sco «nunvictorisada a la front» e Hindenburg ha pretendì il 1920 davant la cumissiun d’examinaziun davart la dumonda da la culpa da guerra, che l’armada saja vegnida «stilettada da davos». Questa reproscha sa drizzava cunter las forzas democraticas e sanestras, la revoluziun da las qualas aveva sfurzà tras la fin da la guerra che la generalitad aveva retardà. La legenda da la stilettada è vegnida purtada e propagada da numerusas medias, surtut da quellas dal concern da pressa da Hugenberg.

Ils democrats entaifer l’administraziun da la Republica da Weimar èn per part vegnids disfamads sistematicamain – uschia per exempel il schef da la polizia da Berlin Bernhard Weiß ch’agiva cunter violaziuns da las leschas da vart da la SA (Sturmabteilung). Che talas furmaziuns paramilitaras èn sa stabilidas è medemamain vegnì tolerà da vart da las autoritads: La SA accumpagnava radunanzas e manifestaziuns da sia partida ed ha er cumenzà a provocar cravals tar reuniuns d’autras partidas.

Ultra da quai han er problems instituziunals da la Republica da Weimar rendì impussibel ch’i sa furmia ina politica stabila e legitimada a moda democratica. Damai ch’i sa constituivan be darar maioritads constructivas en il parlament, èn vegnidas manadas tras repetidamain novas elecziuns. Gist quai ha manà vers la fin da la Republica ad ina politica ch’era segnada d’ordinaziuns d’urgenza dal president da l’imperi pussant. Tut quai ha paralisà il process da furmaziun da la voluntad democratic ed ha fatg crescher en temp da crisa la malcuntentientscha dals burgais cun las partidas politicas etablidas.

La NSDAP è sa furmada ils 24 da favrer 1920 a Minca or da la Partida da lavurers tudestga (Deutsche Arbeiterpartei, DAP). En ses program da 25 punct ha la partida represchentà da l’entschatta ennà posiziuns antidemocraticas, schovinisticas e rassisticas (surtut antisemiticas). La fin da l’onn ha ella acquistà il ‹Münchner Beobachter› e transfurmà quel en il ‹Völkischer Beobachter› (VB), il «fegl da cumbat dal moviment naziunalsocialistic da la Germania gronda».

Adolf Hitler era fin qua in pictur artist austriac senza success e nunenconuschent en la publicitad. En l’Emprima Guerra mundiala era el stà in simpel appuntà en in regiment bavarais. Per incumbensa dal militar ha el tranter auter visità occurrenzas da la DAP ed è l’emprim vegnì engaschà da quella sco oratur. En questa posiziun è el s’acquistà il num d’in «schumbrader» e «battider» da la partida, a la quala igl è uschia reussì d’avair en Baviera in tschert success entaifer ils circuls naziunalistics. Il 1921 è Hitler daventà parsura da la NSDAP. A l’organisaziun èn er s’associads impurtants militars or dals circuls imperials, uschia per exempel l’anteriur commember da la direcziun da l’armada Erich Ludendorff.

Ils commembers da la NSDAP han da l’entschatta ennà appartegnì als adversaris ils pli fervents da la republica, cumbain ch’era els empruvavan da gudagnar electurs en rom da quella. L’emprim n’èsi betg reussì a la partida d’extrema dretga da sa far valair sco vusch principala entaifer ils circuls da tenuta antidemocratica. Ma ella ha profità da la refusa generala dal Contract da Versailles per disfamar publicamain ils uschenumnads «malfatschents dal november». Sco l’extrema dretga en general drizzava er la NSDAP sias calumnias surtut cunter ils manaders da la SPD (Friedrich Ebert, Philipp Scheidemann). A quels saja la pussanza quasi «dada giu da tschiel» il 1918 e facticamain na sajan els nagut auter che gidanters ch’accumpleschian ils giavischs da las pussanzas victuras da l’Emprima Guerra mundiala. La Republica da Weimar ha la NSDAP disfamà sco apparientscha temporara, la numnond plain spretsch «il temp dal sistem». Questa propaganda è anc vegnida favurisada tras las pretensiuns da reparaziun dals Alliads.

Il Putsch da Kapp dal mars 1920 ha mess in’emprima giada sin l’emprova la Republica. Corps libers sut general von Lüttwitz han occupà il quartier da la regenza a Berlin e nominà l’anteriur funcziunari superiur Wolfgang Kapp sco chancelier da l’imperi. La regenza legala è l’emprim sa retratga a Dresden e la finala a Stuttgart ed ha appellà ad ina chauma generala cunter ils putschists. Il putsch ha bainspert fatg naufragi, betg il davos perquai che la birocrazia ministeriala ha refusà d’exequir las ordinaziuns da Kapp. L’armada aveva prendì en ina posiziun da spetga (Hans von Seeckt: «Truppa na sajetta betg sin truppa»).

A l’entschatta ha la NSDAP gudagnà a Minca in tschert dumber d’aderents; en l’ulteriura Baviera n’ha ella però strusch giugà ina rolla politica pli impurtanta durant ils emprims onns da la Republica. Ed ordaifer la Baviera nagin che n’ha propi prendì serius Hitler a l’entschatta dals onns 1920.

Tuttina han putschists naziunalsocialistics sut il commando da Hitler e Ludendorff empruvà ils 9 da november 1923 da cupitgar las regenzas tant en la Baviera sco er en l’Imperi. Ils commembers ed aderents dal moviment naziunalsocialistic derivavan per gronda part da la classa mesauna ch’era vegnida ruinada tras l’inflaziun e ch’era smanatschada cuntinuadamain da vegnir declassada. 
La propaganda naziunalsocialistica aveva numnà l’acziun ‹Marsch sin la Feldherrnhalle› a Minca; ma quella è vegnida abattida da la polizia bavaraisa. En il process ch’è suandà è Hitler vegnì sentenzià al chasti minimal da tschintg onns arrest en la fortezza Landsberg. Ludendorff è vegnì declerà per nunculpant. La NSDAP è vegnida scumandada, ma igl èn sa furmadas organisaziuns successuras ch’ins ha tolerà. En l’arrest, durant il qual Hitler ha giudì blers privilegis, è Hitler sa decidì da vulair acquistar la pussanza en Germania sin via legala. El ha dictà a ses secretari da quel temp e substitut da pli tard Rudolf Heß si’autobiografia programmatica ‹Mein Kampf›, en la quala el ha formulà sias finamiras ed intenziuns. Gia ils 20 da december 1924 è Hitler puspè vegnì relaschà da l’arrest.

Il putsch ha furmà per il mument il punct culminant dal moviment d’extrema dretga; cun il progress economic è la muntada da quel puspè sa diminuida. Sin il martgà èn uss cumparidas novitads sco il radio ch’era accessibel per tuts u autos da producziun en massa che blers pudevan sa prestar.

Il moviment naziunalsocialistic è dà dapart en pliras partidas, da las qualas però be duas han pudì mantegnair ina tscherta impurtanza e ch’han tut en tut pers vinavant vuschs. Ina da questas duas era la Grossdeutsche Volksgemeinschaft sut l’egida dad Alfred Rosenberg che Hitler aveva sez elegì ed il qual è vegnì substituì il fanadur 1924 da Julius Streicher e Hermann Esser. Quella concurrenzava cun la Nationalsozialistische Freiheitsbewegung Großdeutschlands sut l’egida da Gregor Strasser ed Erich Ludendorff.

Ils 27 da favrer 1925 è la NSDAP vegnida fundada da nov a Minca e la gronda part da las gruppaziuns e partidas naziunalsocialisticas èn s’unidas en quella sut l’egida illimitada da Hitler. En il decurs dals proxims onns èn vegnidas examinadas las structuras da la partida e meglierada l’organisaziun. 

Il 1924 han ins rinfatschà al president da l’imperi Friedrich Ebert d’esser sa participà durant la guerra mundiala a chaumas e d’avair commess uschia tradiment da la patria. En l’ardur dal cumbat n’ha quel betg laschà tractar ad uras in’inflammaziun dal begl tschorv ed è mort il 1925. La proxima elecziun ha gudagnà Paul von Hindenburg; quel era uffizialmain commember da nagina partida, ma simpatisava anc adina cun ses anteriur imperatur. El è er vegnì sustegnì da la gronda part da las partidas da dretga e surtut da la Partida populara naziunala tudestga (Deutschnationale Volkspartei, DNVP).

Cun Erich Ludendorff aveva la NSDAP medemamain tschentà in candidat per quest’elecziun; cun 1,1 % da las vuschs è quel però crudà ora suenter l’emprim scrutini. Hitler sez aveva mess giu il medem onn sia naziunalitad austriaca ed era per entant (fin il 1932) senza naziunalitad. En intgins pajais federativs tudestgs era anc en vigur cunter el in scumond da discurrer publicamain; sco davos pajais federativ ha la Prussia dismess quel il 1928, suenter che Hitler aveva declerà da vulair cuntanscher la pussanza sin via legala. 

Il 1926 èsi reussì a Hitler a chaschun dal segund di da partida da la NSDAP da sa far valair envers ils frars Gregor ed Otto Strasser; sco commembers da l’ala da la partida sanestra aspiravan quels in socialissem naziunal e la collavuraziun cun l’Uniun sovietica en dumondas da la politica da l’exteriur. Il december 1926 è cumparì il segund tom da ‹Mein Kampf›, en il qual Hitler ha manà definitivamain il moviment naziunalsocialistic en ina direcziun antisovietica: el ha definì il cumbat cunter il bolschevissem giudaic e la conquista da spazi da viver en l’ost sco finamiras centralas. Da qua davent ha Hitler mess sias speranzas surtut sin electurs da la classa mesauna e da la populaziun rurala ch’eran spezialmain malcuntents cun la politica actuala, damai ch’els pativan da grondas grevezzas economicas. 

Fin las elecziuns parlamentaras dal 1930 è la NSDAP però restada ina partida pitschna tranter bleras autras che represchentavan en il Reichstag posiziuns da l’extrema dretga. La partida entaifer quest bloc schovinistic ch’è stada sur lung temp la pli gronda e la pli influenta ha furmà la DNVP. A chaschun da las elecziuns dal 1928 ha la NSDAP schizunt pers dus mandats ed ha cuntanschì cun 2,6 % dals votants be 12 sezs.

A partir da la mesadad da l’onn 1929 èn las relaziuns politicas, economicas e socialas en Germania, ch’eran stadas relativamain stabilas dapi il 1924, però sa pegiuradas entaifer paucs mais a moda dramatica. En consequenza da quai è il spectrum da partidas sa midà entaifer curt temp a favur dals pols ideologicas da sanestra e da dretga; da quest svilup ha gist er la NSDAP pudì profitar.

Il 1929 ha ina colliaziun da partidas da dretga manà natiers ina decisiun dal pievel che dueva reglar da nov ils pajaments da reparaziun. Cumbain ch’il project da votaziun n’ha chattà nagina maioritad, ha la NSDAP pudì s’etablir uschia entaifer ils partenaris da coaliziun e gudagnar novs electurs.

Ils proxims onns è la NSDAP daventada adina pli impurtanta. Il motiv central ha furmà la crisa economica mundiala; quella è anc vegnida rinforzada en Germania tras il fatg ch’ils pajaments da reparaziun eran entretschads fitg ferm cun la circulaziun da finanzas. 

En il context da la crisa economica mundiala è la dischoccupaziun en Germania creschida andetgamain. Blers electurs han perquai clamà suenter in ‹um ferm›, al qual i reusseschia da manevrar il pajais or da la crisa. Uschia ha la propaganda da la NSDAP pudì sviluppar entaifer curt temp in’immensa forza persvasiva: la parola da cumbat da Hitler da vulair «scuar or da la Germania las partidas politicas» è fruntada tar blers malcuntents, surtut er da la classa mesauna, sin ureglias avertas. Al dumber creschent d’electurs or dal champ schovinistic-naziunalistic èn uschia s’associads blers electurs dal champ conservativ-burgais.

Ils naziunalsocialists han chapì da gudagnar las massas cun occurrenzas grondas e da trair a niz per il cumbat electoral ils meds ils pli moderns sco ina emoziunalisaziun consequenta u las novas pussaivladads ch’ils aviuns purschevan. Lur attatgas sa drizzavan cunter tut quai che vegniva mess en connex cun la Republica da Weimar – dal sistem da partidas che consistiva da bleras partidas pitschnas fin al princip parlamentar-democratic en general.

La regenza vertenta, che vegniva dirigida da Hermann Müller (SPD), ha fatg naufragi ils 28 da mars 1930 pervi da la dumonda co reglar l’assicuranza cunter la dischoccupaziun. Igl è suandà in cabinet sut la direcziun da Heinrich Brüning ch’era situà politicamain a l’ala dretga dal center. El aveva en mira ina reducziun drastica da las entradas dals salarisads e da las prestaziuns socialas. Damai ch’el n’ha betg reussì cun sias propostas en il parlament, ha el mess ad ir l’ordinaziun d’urgenza tenor art. 48 da la Constituziun da Weimar. En cumbinaziun cun il dretg da nominaziun tenor art. 53 e cun il dretg da dissolver il parlament tenor art. 25 èsi stà pussaivel d’installar in cabinet presidial, vul dir ina regenza minoritara che sa basava sulettamain sin la confidenza dal president e sin las cumpetenzas da dretg d’urgenza da quel. SPD, KPD, NSDAP e parts da la DNVP han però pretendì da metter ord vigur l’ordinaziun d’urgenza. Il president ha dà suatientscha a questa pretensiun, uschia ch’igl èn vegnidas instradadas novas elecziuns. A chaschun da quellas ha la NSDAP pudì augmentar il dumber da ses represchentants da 12 sin 107; ella furmava uss la segund ferma partida en la Germania. Igl è suandà il segund cabinet presidial sut Brüning, il qual è uss vegnì tolerà da vart da la SPD. La regenza ha decretà reducziuns da paja, ha reducì las prestaziuns da l’assicuranza cunter la dischoccupaziun, augmentond però a medem temp las tariffas da las contribuziuns. Ultra da quai èn vegnidas auzadas las taglias sin las entradas sco er sin biera, tubac e zutger. Ils cabinets presidials sut Brüning (1930–1932) han attribuì a moda essenziala ad alienar la populaziun da la democrazia en la furma da la Republica da Weimar e l’ha famigliarisà cun relaziuns politicas betg democraticas.

En in process cunter uffiziers da l’armada tudestga, als quals vegniva reproschà d’avair derasà propaganda naziunalsocialistica, ha Hitler declerà da betg vulair surpigliar la pussanza «cun meds illegals». Cun quai ha el fatg frunt a la tuna ch’i vegnia planisà in putsch e gudagnà ulteriura stima en la publicitad. La NSDAP dovria anc «duas u trais elecziuns», alura vegnia ella a seser «en la maioritad e furmar il stadi uschia sco che nus al vulain avair».

Entaifer las partidas da dretga èn las maioritads sa spustadas pli e pli vers il radicalissem. Las partidas burgaisas dal center sco la DStP u la DVP han pers electurs en grond dumber; ed ils electurs tradiziunals da la DNVP han vuschà per la NSDAP ch’era situada anc pli a dretga. Entaifer la sanestra èn ils spustaments stads main gronds. Ils socialdemocrats èn restads qua la forza dominanta; els han bain pers ina part da las vuscha a la KPD, ma fin l’entschatta dal 1932 n’è quella betg vegnida sur in dumber da 13 %. En il fratemp eran las debattas politicas sa spustadas vaira ferm en circuls ordaifer il parlament. Las furmaziuns da defensiun da las partidas – la SA da la NSDAP, il Stahlhelm che sustegneva la DNVP, il Rotfrontkämpferbund che steva en stretga relaziun cun la KPD ed il Reichsbanner Schwarz-Rot-Gold che vegniva dominà da forzas socialdemocraticas – èn fruntadas ina sin l’autra en conflicts militants tant en las salas da reuniun sco er sin via. Repetidamain èsi vegnì a scenas che regurdavan ad ina guerra burgaisa. Surtut entaifer las classas dals burgais e burgais pitschens ha quai rinforzà il clom suenter ‹ruaus ed urden›. Ed ils naziunalsocialists èn vegnids resguardadas pli e pli savens sco quella forza che saja abla da restaurar l’urden cun abolir las relaziuns democraticas.

Sin iniziativa dal parsura da la DNVP, il mogul da medias Alfred Hugenberg, han DNVP, Stahlhelm, NSDAP ed autras organisaziun d’extrema dretga fundà la Harzburger Front ch’è però stada da curta durada. Ina cooperaziun stabila tranter ils naziunalsocialists ed ils naziunalists conservativs na dueva betg esser pussaivla avant il 1933. Sco reacziun sin la furmaziun da la dretga han las organisaziuns ch’eran fidaivlas a la republica furmà sut il simbol da las trais frizzas l’uschenumnada Eiserne Front. A la NSDAP èsi però reussì cun agid da parolas popularas d’instigar la populaziun cunter il parlamentarissem. Ils 27 da schaner 1932 ha Hitler tegnì in referat en il Düsseldorfer Industrieclub, en il qual el ha manà enavos tant ils interprendiders libers che sa basan sin il possess privat sco er il princip dal Führer naziunalsocialistic sin l’idea da la prestaziun. Ils contacts tranter la NSDAP e l’industria duevan vegnir promovids tras dus stabs da cussegliaders rivalisants, l’uschenumnà Post da lavur Dr. Schacht sut l’egida da l’anteriur president da la banca da l’Imperi Hjalmar Schacht ed il Comité industrial per dumondas economicas sut l’interprendider da chemia Wilhelm Keppler. Da vart da l’industria èn las donaziuns però restadas plitost modestas. Bain ha la partida retschet per part pli grondas summas d’interprendiders gronds sco Friedrich Flick, Albert Vögler e surtut Fritz Thyssen; ma las funtaunas da daners principalas èn restadas las contribuziuns da commembers e la vendita da cartas d’entrada a las radunanzas da partida. Pir suenter ch’ils naziunalsocialists han surpiglià la pussanza, ha l’industria gronda cooperà pli ferm cun la direcziun da partida.
Dapi il 1925 era Hitler senza naziunalitad, e quai sin atgna iniziativa. La fin favrer 1932 ha el alura cuntanschì la naziunalitad tudestga. Quai al ha pussibilità da candidar il 1932 sco president da l’Imperi. Igl è significativ per la situaziun da la Republica che nagins dals candidats Thälmann, Hitler, Hindenburg e Theodor Duesterberg derivavan dal champ democratic. Las partidas dal center fin la SPD han sustegnì Hindenburg per evitar in success da vart da Hitler. Quai è reussì, Hindenburg è vegnì reelegì. Damai che quai era però be reussì cun agid dals socialdemocrats ch’el spretschava, era il victur pli passà permalà. Il chancelier da l’Imperi Brüning aveva ultra da quai pers ses credit tar il president da l’Imperi, damai ch’el aveva laschà scumandar la SA ed aveva relaschà in’ordinaziun areguard l’agid en l’ost che vegniva crititgada fermamain dals possessurs da terren en la Prussia da l’Ost, als quals appartegneva er Hindenburg. Medemamain n’ha Hindenburg betg pudì star ora che Brüning aveva animà ils aderents da la SPD d’eleger el sco president, uschia ch’ins spetgava uss da quellas varts tschertas concessiuns da vart da Hindenburg. En vista a tut questas dissonanzas al ha Hindenburg retratg sia confidenza e Brüning, che giudeva oramai be pitschen sustegn en la populaziun pervi da sia politica da spargn, ha stuì sa retrair. Tenor agen giuditgar dal chancelier saja el vegnì franà «tschient meters avant il final», damai che sia politica da deflaziun avessia pir pudì mussar suenter in tschert temp l’effect giavischà. Er sia finamira d’in tractament egual da la Germania entaifer la communitad da stadis e da la dissoluziun dals custs da reparaziun n’aveva el betg cuntanschì.

Ses successur Franz von Papen ha immediat supplitgà Hindenburg da dissolver il parlament. El sa stentava da gudagnar il sustegn dals naziunalsocialists ed ha perquai revocà il scumond da la SA e da la SS. Hitler sez aveva bain pers l’elecziun sco president da l’imperi, ma cuntanschì in grond success areguard sia popularitad. A chaschun da la proxima elecziun en il Reichstag, ils 31 da fanadur 1932, ha la NSDAP obtegnì 230 mandat e furmava uschia la pli ferma fracziun entaifer il parlament. Igl è quai stà per la NSDAP il pli aut resultat ch’ella ha cuntanschì en rom dad elecziuns democraticas. Hitler vuleva vegnir elegì da Hindenburg sco chancelier; il post dal vicechancelier ch’al è vegnì offert ha el refusà. Damai ch’ils communists avevan cuntanschì a medem temp 89 mandats, furmavan las duas partidas d’ala extremas ina maioritad negativa che rendeva nunpussaivla tutta lavur parlamentara. Suenter in votum da disfidanza cunter sia persuna ha von Papen – a basa d’ina ordra da Hindenburg ch’era vegnida semtgada a quel – puspè schlià il Reichstag ch’era apaina vegnì elegì. Gia ils 20 da fanadur aveva el relaschà la regenza da la Prussia che valeva sco davosa bastiun da la Republica. Sco pretext per quest «culp cunter la Prussia» che vegn savens resguardà sco culp da stadi, ha el allegà la disditga presumtiva da la polizia prussiana a chaschun da la «Dumengia da sang d’Altona» (cumbats sin via violents tranter ils communists e la SA ch’era puspè vegnida lubida da von Papen).

A chaschun da las novas elecziuns dal november 1932 ha la NSDAP pers in pau vuschs. La gronda part dals observaturs ha interpretà quai sco entschatta da la fin dals naziunalsocialists. Danovamain n’hai dà nagina maioritad che fiss stada abla da furmar ina regenza. Papen, ch’aveva lantschà en il fratemp programs da conjunctura, è sa retratg suenter ch’el ha stuì renconuscher ch’igl al manchia il sustegn da l’armada per segirar ina regenza dictatorica. Pervi d’in sbagl da procedura da vart da Papen eri ultra da quai reussì al parlament d’exprimer sia disfidanza envers el; quest votum è bain stà senza effect legal, ma è vegnì percepì vastamain en la populaziun. Hindenburg da sia vart ha refusà da schliar il Reichstag senza fixar novas elecziuns; d’eliminar il parlament sa basond sin l’argument dal stadi d’urgenza statal avess muntà ina violaziun evidenta da la constituziun. Ed en rom d’ina simulaziun militara aveva Hindenburg stuì constatar ch’i mancava il sustegn dal minister da defensiun general Kurt von Schleicher che fiss stà necessari en cas d’ina sullevaziun pussaivla.

Successur da von Papen è daventà Kurt von Schleicher ch’aveva tratg fin qua ils fils davos las culissas e ch’era facticamain er stà responsabel per la cupitga da von Papen. Ma er ses concept da chattar ina via or da la crisa ha fatg naufragi. Sia finamira eri stà da stgaffir ina «front traversala» che dueva tanscher dals sindicats fin a l’ala sanestra da la NSDAP enturn Gregor Strasser; ma Strasser ha stuì capitular davant Hitler. Ils 28 da schaner 1933 ha er von Schleicher stuì sa retrair, suenter ch’el aveva pretendì il davos persunalmain che Hindenburg proclameschia il stadi d’urgenza. Schleicher sez n’era nagin democrat, sia posiziun envers la NSDAP è sa midada pliras giadas; il davos ha el sez cusseglià a Hindenburg da furmar in cabinet sut Hitler.

Schleicher na pudeva betg savair che el, il maister da las intrigas, era uss sez daventà l’unfrenda d’ina intriga: gia ils 4 da schaner 1933 era ses anteriur protegì Franz von Papen sa scuntrà cun Hitler en la chasa privata dal banchier da Cologna Kurt von Schröder per far negoziaziuns secretas. A quest discurs èn suandads ulteriurs, als ultims dals quals er il secretari da stadi dal president da l’imperi Otto Meissner è stà preschent sco er il figl dal president da l’imperi Oskar von Hindenburg ch’eran omadus cussegliaders influents dal vegl Paul von Hindenburg. Ins è sa cunvegnì sin ina regenza da coaliziun tranter la DNVP e la NSDAP; a quella duevan appartegnair sper Hitler be dus ulteriurs naziunalsocialists, numnadamain Wilhelm Frick sco minister da l’exteriur e Hermann Göring sco minister senza portafegl e – sco cumissari guvernativ – minister da l’intern prussian. Von Papen sez era previs sco vicechancelier e cumissari imperial per la Prussia.
Hindenburg sez era sa mess fin la fin cunter l’idea da far da Hitler – ch’el numnava pervi d’ina malchapientscha geografica l’«appuntà boemian» – il nov chancelier. La finala ha el pudì vegnir calmà cun l’avis ch’il manader da la NSDAP possia be furmar in pitschen privel, damai ch’el saja ‹enramà› d’ina maioritad dal cabinet conservativa. In ulteriur argument central per Hindenburg è stà il fatg che la schliaziun cun Hitler saja formalmain confurma cun la constituziun vertenta. Facticamain ha la nominaziun da Hitler al chancelier imperial ils 30 da schaner 1933 muntà la fin da la Republica da Weimar – formalmain n’è quella però mai vegnida messa ord vigur.

Paul von Hindenburg era vegnì cusseglià durant questas emnas da differentas associaziuns da lobists e dals commembers da si’atgna suita. Il november 1932 han plirs industrials e banchiers intimà el da numnar Hitler chancelier; il medem mais è in comité che steva datiers da la DNVP s’exprimì a favur da la regenza da Papen e cunter la NSDAP. Quant fitg che tut questas activitads han influenzà sia decisiun è grev da dir – da quel temp aveva Hindenburg gia accumplì ses 86avel onn da vita.

Ils naziunalsocialists han festegià la surdada da la pussanza politica ad els e lur associads da la conservativa da dretga sco «surpigliada da la pussanza» e «revoluziun naziunala». Quai n’è però betg correct. Ils 30 da schaner 1933 è Hitler vegnì designà formalmain sco chancelier imperial ed incumbensà cun la furmaziun da la regenza. Perquai vegn discurrì en l’istoriografia pli nova d’ina «surdada da la pussanza». Er blers Tudestgs che n’eran tuttavia betg da tenuta naziunalsocialistica han beneventà che Hitler ha surpiglià las fatschentas. En il decurs dals proxims mais ha cumenzà il process da far passar e consolidar ina dictatura naziunalsocialistica. Cun sia furmaziun da la regenza ha Hitler accentuà la voluntad da cooperar cun las veglias elitas: be trais ministers derivavan da la NSDAP, ils ulteriurs eran commembers da la DNVP u dal Stahlhelm.

Il prim da favrer 1933 ha Hindenburg schlià il Reichstag e fixà novas elecziuns. Cun in’ordinaziun dal president dals 4 da favrer «per proteger il pievel tudestg» è la KPD vegnida scumandada ed èn vegnidas relaschadas emprimas ordinaziuns d’urgenza ch’eran surtut drizzadas cunter communists e socialists; ultra da quai è la libertad da pressa, d’opiniun e da reuniun vegnida restrenschida. Suenter l’Incendi dal Reichstag ils 27 da favrer 1933 ha Hindenburg relaschà in’ulteriura ordinaziun «per la protecziun dal pievel e dal stadi» ch’ha anc limità pli ferm quests dretgs fundamentals ch’eran fixads en la Constituziun da Weimar.

Ils naziunalsocialists han resguardà en in emprim pass il moviment da lavurants organisà sco adversari principal. Per stabilisar lur atgna pussanza han els perquai scumandà ed abattì questas organisaziuns. Blers commembers da la KPD, da la SPD e da partidas communisticas e socialisticas pli pitschnas sco er dals sindicats libers èn vegnids maltractads e mess en «fermanza preventiva». Dapertut en il Reich èn vegnids installads en salas da gimnastica, clavads u tschalers stabiliments d’arrest provisorics da la SA, en ils quals adversaris politics èn vegnids mess a ferm e torturads. In emprim champ da concentraziun da la SS è vegnì endrizzà a Dachau. Quest sistem da champs dueva pli tard vegnir schlargià a moda sistematica e centralistica. Davart l’installaziun da quest champ è vegnì rapportà en las medias; ins è sa giustifitgà envers la populaziun cun far valair ch’i sa tractia d’ina «mesira poliziala» per «criminals politics». Ina gronda part dals praschuniers dals champs èn daventads unfrendas da las cundiziuns d’arrest che cumpigliavan er torturas ed assassinats. 

Ils communists e socialdemocrats han empruvà da s’organisar a moda clandestina u en fugids en l’exteriur. Là han els furmà novas direcziuns, sco per exempel la SPD a Prag cun si’organisaziun d’exil Sopade. Las partidas sanestras ch’avevan tractà fin qua ina l’autra d’adversari, han uschia inizià in dialog.

Ils 5 da mars 1933 han gì lieu las elecziuns en il Reichstag. En in inscunter secret dals 20 da favrer 1933 aveva l’industria fatg per quest intent a la NSDAP ina donaziun da trais milliuns marcs. Malgrà quai ha la NSDAP manchentà il pli absolut; ella ha però stgaffì quel cun annullar avant l’emprima sesida dal parlament ils mandats ch’eran ids a la KPD. Commembers da la SA ch’eran preschents en las sesidas dal Reichstag servivan ad intimidar ils deputads restants.

Ils 21 da mars 1933 han ils naziunalsocialists inscenà il Di da Potsdam per demonstrar la fraternisaziun cun las tradiziuns ed elitas da la Prussia e per gudagnar uschia in ulteriur sustegn a l’intern dal pajais ed a l’exteriur. L’uschenumnada Lescha da plenipotenza dals 23 da mars ha dà a la regenza, l’emprim per l’interval da quatter onns, cumpetenzas legislativas quasi illimitadas. Tras quai èn las partidas restantas – ch’avevan tuttas danor la SPD votà persuenter – vegnidas privadas da lur pussanza. Il fanadur èn ellas vegnidas scumandadas u ch’ellas eran gia sa schliadas da sasezzas e cun la Lescha cunter la nova furmaziun da partidas dals 14 da fanadur 1933 è la NSDAP restada la suletta partida ch’era renconuschida en Germania. Correspundentamain hai dà a chaschun da las proximas elecziuns en il Reichstag (12 da november1933) sulettamain ina glista unitara cun commembers da la NSDAP e giasts elegids. Il parlament è uschia vegnì degradà ad in gremi d’acclamaziun.

La propaganda naziunalsocialistica ha remplazzà en tut ils secturs da la vita la pressa libra e la cultura. La NSDAP è creschida per in grond dumber da commembers, ils quals ils naziunalsocialists arrivads numnavan cun tun beffegiant «Crudads dal mars».

Suenter che la NSDAP aveva surpiglià la pussanza, ha cumenzà l’‹unifurmaziun›. Quai vul dir che tut las organisaziuns ed instituziuns en l’entira societad èn vegnidas suttamessas u assimiladas al reschim naziunalsocialistic. En quest senn sa tracti tar il term da l’‹unifurmaziun› (‹Gleichschaltung›) ch’è vegnì duvrà da la propaganda naziunalsocialistica d’ina expressiun bagatellisanta per in process ch’ha gì lieu sut grond squitsch. Fin la fin dal 1934 cumpigliavan las mesiras correspundentas la gronda part da las uniuns, associaziuns, sindicats, corporaziuns da mastergnants, uniuns da students, medias, instituziuns culturalas ed er la giustia. Bleras da las organisaziuns pertutgadas èn pli gugent sa subordinadas al nov sistem or d’atgna voluntad che da vegnir schliadas u scumandadas. En las uniuns è il princip dal Führer vegnì mess en vigur la mesadad dal 1933. Formalmain è quai sa mussà uschia ch’il parsura da l’uniun è vegnì elegì da nov «confurm a l’unifurmaziun». Ses represchentants ha el alura nominà, quai ch’era suttamess a l’«approvaziun tras las instanzas surordinadas». Silsuenter na sa numnava el betg pli parsura, mabain Führer. En blers secturs han organisaziuns da partida da la NSDAP surpiglià las incumbensas dals posts statals precedents e d’associaziuns d’interess nunstatalas. Da l’autra vart hai dà entaifer las structuras tant naziunalsocialisticas sco er statalas novs uffizis e sutdivisiuns, dals quals las cumpetenzas sa cruschavan savens.

Ils 10 da matg 1933 han gì lieu en blers lieus en Germania arsentadas da cudeschs; igl èn vegnids brischads publicamain cudeschs d’auturs d’orientaziun sanestra e liberala u che valevan sco «degenerads».

Las duas baselgias grondas n’han ins a l’entschatta betg suttamess al process d’unifurmaziun. Tras il concordat dal Reich han ils uvestgs catolics mantegnì lur uffizis ed uvestgieus; las baselgias evangelics dals singuls pajais federativs èn s’unidas il zercladur/fanadur sco mesira preventiva ad ina baselgia dal Reich sut la direcziun d’in uvestg dal Reich. La baselgia evangelica è però sa separada en ils cristians tudestgs ed en la baselgia confessanta. Ils cristians tudestgs propagavan in evangeli «nettegià dals gidieus» ed eran obedaivels al Führer. Entaifer la baselgia confessanta èn percunter s’unids cristians che refusavan violaziuns da la libertad da cretta tras il stadi e l’exclusiun da commembers da derivanza gidieua. Malgrà quai n’han els betg furmà in’opposiziun unitara cunter il reschim naziunalsocialistic; grondas parts dad els èn stads fidaivels al stadi dal Führer ed han approvà la Segunda Guerra mundiala. Suenter emprims success è er la baselgia confessanta vegnida persequitada adina pli ferm a partir dal 1937.

La privaziun dals dretgs e persecuziun dals gidieus tudestgs ha cumenzà immediat suenter che Hitler aveva surpiglià la pussanza, e quai l’emprim en furma da terrur sin via da vart da la SA. A partir dal mars 1933 èn medis, giurists, apotechers, guardiabogns etc. da derivanza gidieua vegnids stgatschads da lur professiuns libras, exclus da las federaziuns correspundentas ed igl als è vegnì adossà in scumond da lavur. Il prim d’avrigl 1933 ha la SA organisà l’emprim boicot d’affars gidieus. Cun la lescha per restabilir il status dals funcziunaris da professiun dals 7 d’avrigl 1933 èn funcziunaris malvis vegnids exclus dal servetsch public. Il paragraf davart ils Arians ch’era cuntegnì en questa lescha ha furmà l’emprima lescha rassistica drizzada cunter persunas da derivanza «betg Ariana» ed ha pertutgà aderents da la cretta gidieua u da derivanza gidieua supponida. Quels èn l’emprim vegnids exclus dal servetsch public, alura er da las uniuns, da las federaziuns professiunalas e da las baselgias evangelicas ch’han introducì regulaziuns cumparegliablas. Successivamain èn els er vegnids exclus da las scolas publicas ed en general da l’entira vita publica. Be ad anteriurs schuldads gidieus da l’Emprima Guerra mundiala ha il privilegi dals cumbattants a la front furnì fin il 1935 ina pitschna protecziun. La lescha areguard l’access a l’advocatura dals 7 d’avrigl 1933 è medemamain vegnida stgaffida per excluder advocats gidieus. 

En consequenza da quai èn radund 200 000 persunas che vegnivan persequitadas per motivs politics u rassistics sa decididas d’emigrar. Il reschim ha beneventà quai sco «fugia d’adversaris dal reschim». A medem temp ha quel laschà eriger champs da concentraziun – l’emprim il KZ Dachau –, en ils quals adversaris politics ma er minoritads religiusas èn vegnids internads en massa. Tras quai è il caracter dictatoric dal reschim vegnì evident tant a l’intern dal pajais sco er a l’exteriur.

Il 1935 ha la lescha dals burgais da l’imperi retratg a tut ils gidieus tudestgs lur dretgs da burgais. Malgrà quai n’èn strusch emigrads silsuenter dumbers che fissan stads marcantamain pli auts. Ils blers eran s’arranschads cun las discriminaziuns e speravan ch’il reschim vegnia bainbaud remplazzà; en il decurs dals proxims onns dueva quai sa mussar sco errur mortala. Il 1938 ha cumenzà la privaziun dals dretgs sistematica dals gidieus tudestgs cun l’arisaziun, l’ordinaziun areguard l’eliminaziun dals gidieus or da la vita economica tudestga e l’ordinaziun davart il diever da la facultad gidieua. Cun agid da mesiras administrativas, sco per exempel in prenum supplementar, in ‹J› en il passaport, cartas d’identitad e glistas d’annunzia èn vegnids registrads tut ils gidieus. Ils pogroms da november dal 1938 han destruì en l’entir pajais la cultura gidieua tudestga. Immediat suenter ils pogroms dals 9 da november 1938 (Reichskristallnacht) è vegnì scumandà als gidieus tut il possess dad armas. Per l’emprima giada èn dieschmillis gidieus vegnids mess a ferm en champs da concentraziun. En il decurs da las proximas emnas èn tschients dad els vegnids torturads, assassinads u sfurzads da sa prender la vita. 

En ses program da 25 puncts aveva la NSDAP tranter auter pretendì l’expropriaziun e naziunalisaziun d’interpresas grondas. Hitler ha però ignorà quai per betg perder il sustegn da l’industria gronda e da l’armada. Entaifer la NSDAP ha quai sveglià malcuntentientscha e conflicts areguard l’ulteriur proceder. La SA sut l’ami da Hitler Ernst Röhm vuleva surpigliar l’armada e s’engaschava per ina transfurmaziun sociala da la societad. Per Hitler n’era quai però betg cumpatibel cun ses plans da guerra.

Sin cussegl da Himmler, Goebbels e Göring ha Hitler laschà assassinar tranter ils 30 da zercladur ed il prim da fanadur 1934 en l’entir pajais radund 200 adversaris e concurrents pussaivels entaifer la NSDAP sut il pretexts che quels sajan stads cumpigliads en in putsch che Röhm haja – apparentamain – planisà. Tranter las unfrendas sa chattavan Gregor Strasser, von Bredow, von Schleicher, von Kahr e Röhm. En questa moda ha Hitler decidì en sia favur il cumbat da pussanza a l’intern da la partida. In’examinaziun giuridica da questas acziuns n’ha mai gì lieu. L’assassin ha concedì a sasez ed a ses cumplizis amnestia cun agid d’ina lescha speziala. I vegn supponì che l’armada haja promovì l’elecziun da Hitler sco president da l’imperi ed uschia er sco schefcumandant da l’armada e ch’el haja persuenter consentì a quella da restar la suletta organisaziun armada en il Reich.

Suenter la mort da Hindenburg ils 2 d’avust 1934 ha Hitler surpiglià l’uffizi dal president da l’imperi, e quai confurm ad ina lescha ch’era medemamain vegnida relaschada da sia regenza. El purtava uss ils titels ‹Führer› e ‹Reichskanzler›. Posteriuramain ha el laschà confermar ses proceder tras in plebiscit. Il minister da guerra Werner von Blomberg, il qual Hindenburg aveva – cunter la constituziun – nominà anc avant Hitler sco minister ed il qual dueva «enramar» (vul dir relativar) la pussanza da quel en rom dal concept dals conservativs, ha laschà far l’armada il sarament sin la persuna da Hitler.

Er ils funcziunaris han stuì far in sarament sin il Führer. Collavuraturs da tenuta critica envers il reschim èn vegnids allontanads da las administraziuns publicas. Cun quests pass aveva Hitler chatschà tras sia pussanza, stabilisà e segirà quella a lunga vista.

Ils meds dals naziunalsocialists per segirar lur pussanza eran la propaganda, il cult da persuna enturn Hitler e mesiras populisticas d’ina vart, sco er la surveglianza ed oppressiun da l’autra vart. Ina part da la populaziun gieva d’accord cun las mesiras da la NSDAP, in’ulteriura part è s’adattada per pudair manar vinavant l’atgna vita senza vegnir disturbà. La propaganda è vegnida concentrada en il nov ministeri da propaganda sut Joseph Goebbels sco er en la chombra da cultura imperiala ed è vegnida pratitgada a moda fitg effizienta. La pressa è vegnida dirigida tras meds economics sco la promoziun da chasas edituras ch’eran bainvulentas envers la partida u er en furma da directivas da pressa directas. Organisaziuns da massa sco la Giuventetgna da Hitler, la Lia da las mattatschas tudestgas (BDM), la Front da lavur tudestga u Kraft durch Freude han tschiffà ed influenzà bunamain tut ils champs da la vita. Il naziunalsocialissem era trasora preschent en la publicitad, per exempel tras paradas, rituals e gests sco il salid nazistic.

Successivamain è vegnì installà in apparat da suppressiun che consistiva da Gestapo, SS, SD e polizia da segirezza. La suppressiun violenta è stada segnada d’arrestaziuns e da champs da concentraziun, e quai – sco descrit survart – en furma da detenziun preventiva e senza ina basa legala explicita. Il Stahlhelm e las Sturmabteilungen (SA) da la NSDAP èn vegnidas transfurmadas en ina «polizia auxiliara» ch’umiliava e maltractava a moda arbitraria ils adversaris d’enfin qua.

La Gestapo è surtut sa spezialisada en ils decurs dals proxims onns sin il cumbat cunter «activitads antistatalas». Ella aveva 32 000 collavuraturs; quai è relativamain pauc, ma il reschim pudeva sa basar sin in grond dumber da simpatisants e denunziants. 

La transiziun da la Republica da Weimar al naziunalsocialissem n’ha da princip betg midà la structura e las incumbensas dals singuls tribunals. Er la gronda part da las leschas è tut il pli vegnida midada parzialmain. Uffizialmain è la Constituziun da Weimar restada la constituziun dal Terz Reich. Facticamain è ella però vegnida sutminada tras in grond dumber da disposiziuns da la lescha. Quai ha surtut tangà ils dretgs fundamentals, la separaziun da las pussanzas e la legislaziun. Bleras leschas ed ordinaziuns stevan en directa cuntradicziun tar la Constituziun da Weimar. E leschas penalas che vegnivan midadas vegnivan messas en vigur cun effect retroactiv. En vardad ha la lescha d’autorisaziun dal 1933 furmà «ina lescha constituziunala provisorica per la nova Germania», sco quai ch’ils giurists tudestgs han constatà immediat suenter che quella è entrada en vigur.

Sco nova funtauna da dretg, sper leschas parlamentaras ed ordinaziuns ministerialas, han ils relaschs dal Führer survegnì adina dapli impurtanza. Ils giurists naziunalsocialistics als tractavan sco dretg sui generis che steva sur tut las autras funtaunas da dretg. Per metter en la pratica quels èn vegnids installads tribunals spezials.

Il Cudesch da leschas burgais (BGB) n’è strusch vegnì midà, ma cun agid da clausulas generalas è l’ideologia naziunalsocialistica er penetrada en il dretg civil. Per exempel ha il § 138 BGB statuì che mintga contract che vegnia fatg cun in omosexual u gidieu saja cuntrari a la moralitad e perquai senza valur.

En consequenza dal princip da «l’unitad da partida e stadi» èn ordinaziuns da la NSDAP savens sa cruschadas cun il dretg administrativ; quai ha manà a la marginalisaziun da quest ultim. Da nov dueva l’administraziun en emprima lingia servir ad accumplir las finamiras collectivas statalas. Uschia èn vegnids sminuids ils dretgs da defensiun dal singul burgais cunter ils acts statals ed er la giurisdicziun administrativa ha pers cumpetenzas.

En furma da l’uschenumnada fermanza preventiva pudevan la SA e la SS far arrestaziuns senza nagina procedura. Cun smanatschar cun quest instrument vegnivan perditgas ed accusads mess intenziunadamain sut pressiun u eliminads avant process penals. In confess da culpa a l’entschatta dal process (analog al "guilty plea" en il territori anglofon) è vegnì introducì ed applitgà per scursanir las proceduras. Il champ d’applicaziun da las leschas penalas è vegnì schlargià marcantamain. Sco dretg da disa extendì valeva er il «saun sentiment dal pievel».

Per minoritads u tschertas gruppas da persunas (gidieus, lavurants sfurzads, persunas estras) è il dretg penal vegnì amplifitgà cun disposiziuns penalas specificas. Er la persecuziun dals omosexuals è s’augmentada dal temp dal naziunalsocialissem. Tenor in’adattaziun da la lescha dal 1935 era quella vegnida criminalisada totalmain; ed il 1936 è vegnida endrizzada ina Centrala imperiala per il cumbat cunter l’omosexualitad e l’abort. Cun l’extensiun successiva dal Reich tudestg èn er vegnids applitgads per ils pievels suttamess (surtut en l’Europa da l’Ost e dal Sidost) princips giuridics spezials. L’ierarchia naziunalsocialistica da «surumans» e «sutumans» è sa manifestada durant la Segunda Guerra mundiala en numerus relaschs, cumonds dal Führer e prescripziuns, e quai il pli consequent en ils territoris da l’ost.

Il dretg penal dal Terz Reich n’era per gronda part betg orientà al delict, mabain al delinquent (cf. per exempel la Lescha davart ils delinquents per disa dal 1933 u l’Ordinaziun cunter las persunas nuschaivlas al pievel dal 1939). Quai signifitga ch’il chasti na vegniva betg determinà surtut tenor la grevezza dal delict, mabain tenor il privel presumtiv che smanatschava al pievel da vart dal delinquent.

En il center da l’execuziun dal chasti steva l’«expiaziun» da la culpa sco er l’effect da l’intimidaziun en il senn d’ina prevenziun generala. La prevenziun speziala giugava percunter be ina rolla subordinada. A partir dal 1944 èn vegnids endrizzads en l’entir territori statal curts marzialas per sentenziar «destructurs da la forza militara» e deserturs. Quellas sa cumponivan per ordinari da derschaders laics (p.ex. dal president communal dal lieu).

Il 1934 è vegnida stgaffida la Curt da la dretgira dal pievel (Volksgerichtshof, VGH). Quel serviva surtut a manar tras process spectaculars politics. Dal 1934 fin il zercladur 1944 ha il VGH relaschà 5375 sentenzias da mort. Per il temp dal fanadur 1944 fin l’avrigl 1945 vegnan stimadas ca. 2000 ulteriuras sentenzias da mort. Er ils commembers da la Rosa alva ed ils Attentaders dals 20 da fanadur 1944 èn vegnids sentenziads a la mort dal VGH.

La scienza dal dretg ha midà si’orientaziun fundamentala d’ina giurisprudenza d’interess tar ina giurisprudenza ideologica. Cun quai è stada colliada ina refusa categorica dal dretg natiral. Entaifer la giurisprudenza naziunalsocialistica era la legiferaziun tras interpretaziun renconuschida generalmain; quella pussibilitava da guntgir la legislaziun sa basond per exempel sin il «pled dal Führer».

La vita economica en il stadi naziunalsocialistic sa basava sin ils dus princips stimul e responsabladad. L’idea fundamentala ch’ils impressaris possian disponer da las interpresas tenor las reglas da l’economia privata n’è betg vegnida tangada directamain. A medem temp è vegnì investì – sco che Hitler aveva gia annunzià e garantì quai avant il 1933 a ses promoturs or da l’industria gronda – en il rearmament ed en l’infrastructura civil-militara (autostradas, casernas). Il reschim ha profità dal fatg che la conjunctura mundiala aveva gia cumenzà a sa revegnir avant la surpigliada da la pussanza; uschia ha la dischoccupaziun generala pudì vegnir reducida e la finala terminada dal tuttafatg, quai ch’è vegnì beneventà da tuttas varts. Entant ch’il moviment da lavurants è vegnì supprimì e persequità cun tut ils meds, han forzas da lavur «da sang tudestg» pudì profitar a medem temp d’ina retscha da meglieraziuns sociopoliticas. Uschia han ins per exempel transfurmà gia il 1933 il prim da matg d’in di da cumbat dal moviment da lavurants en in di da festa senza lavur e l’organisaziun dal temp liber Kraft durch Freude purscheva pussaivladads da far vacanzas ed occurrenzas culturalas. 

Parts da l’economia han giugà in’impurtanta rolla areguard la surpigliada da la pussanza e las finamiras da Hitler. Sco gia menziunà aveva ina gruppa d’industrials, tranter el il president da la banca imperiala e minister d’economia da pli tard Hjalmar Schacht, inoltrà il 1932 a Hindenburg ina petiziun che dumandava d’eleger Hitler sco chancelier imperial. Ultra da quai ha Hitler retschet d’industrials gronds sco Flick e Krupp e da banchiers (Circul da Keppler) avant e surtut suenter la surpigliada da la pussanza contribuziuns finanzialas. Per il success dals naziunalsocialists è la finala stà decisiv il consentiment general en parts creschentas da la «cuminanza tudestga», l’emprim a basa d’ina congruenza areguard las ideas politicas ed ideologicas, en l’ulteriur andament lura era pervi dals success economics e meglieraments sociopolitics, ils quals eran da resguardar sco privilegisaziun envers minoritads. Ina contribuziun essenziala a la cuntentientscha generala ed a la segirada economica da quella han furnì dapi l’entschatta da la guerra ils success militars dals emprims onns, e qua surtut la victoria cunter la Frantscha.
Ina da las incumbensas primaras da Hitler suenter avair surpiglià la pussanza è stà da surventscher la crisa economica, la quala al aveva gidà d’arrivar a la pussanza, ma la quala avess er pudì metter en privel quella en cas da nunsuccess. Quai ha el surtut cuntanschì cun programs da conjunctura, che vegnivan però finanziads tras credits, e cun mesiras per procurar lavur. Er la fin dals pajaments da reparaziun – e quai anc dal temp da la Republica da Weimar – ha cumenzà a far effect. Divers auters pass per vivifitgar la conjunctura, sco per exempel la renunzia a la politica da deflaziun da Brüning, n’èn betg vegnids instradads da Hitler, mabain gia da las regenzas precedentas sut Franz von Papen e Kurt von Schleicher. Quai vala surtut per mesiras che na servivan betg en emprima lingia a la preparaziun da la guerra sco per exempel l’erecziun d’autostradas. 

Preparaziuns da guerra n’han a l’entschatta giugà envers la publicitad nagina rolla centrala sco mesiras per vivifitgar la conjunctura. Pli evidentas eran per exempel mesiras da la politica da populaziun sco l’emprest da lètg: A chaschun dal matrimoni survegniva in pèr in emprest da milli marcs, sche la dunna sortiva durablamain da la vita professiunala. Ina rolla han er giugà pass dictatorics sco la dissoluziun dals sindicats u l’assassinat dal schef da stab da la SA Ernst Röhm ch’era da tenuta antichapitalistica e che dumandava suenter ina revoluziun sociala tenor il program da 25 puncts.

In’impurtanta mesira ha furmà la battaglia da producziun en l’agricultura. Il settember 1933 èn tut ils manaschis purils, associaziuns agriculas e chombras d’agricultura vegnidas unidas sfurzadamain ad in stan nutritiv imperial. Il stan nutritiv è vegnì glorifitgà e popularisà sco funtauna da la renovaziun da la razza; facticamain ha el però pers adina pli fitg sia muntada. La paja media en l’agricultura è crudada cuntinuadamain ed il dumber da las persunas occupadas en l’agricultura medemamain. Er l’industria dueva daventar pli independenta da l’exteriur, uschia ch’ins ha augmentà l’explotaziun d’atgnas resursas natiralas. Il servetsch da lavur imperial ha collià qua l’intent propagandistic da procurar per lavur als giuvens dischoccupads cun l’intenziun d’augmentar il grad d’autarchia, per exempel cun gudagnar novas surfatschas agriculas or da la drenascha da palids.

Cun la lescha per ordinar la lavur naziunala dals 20 d’avrigl 1934 è er vegnì introducì en las interpresas il princip dal Führer. Entaifer la cuminanza da manaschi era il manader responsabel per sia «suita»; quella aveva da s’obligar envers quel a fidaivladad. Per liar impurtants industrials a l’armada, èn els vegnids nominads sco manaders da l’economia da defensiun. Fiduziaris da la lavur controllavan gia dapi il matg 1933 ils manaschis e procuravan per l’unifurmaziun da l’economia; ultra da quai èn els er stads responsabels per relaschar ils reglaments da tariffa.

Per la gronda part da las persunas activas en ina professiun n’han tut questas mesiras però betg manà ad in augment dal standard da viver, pertge che bainprest è l’accent vegnì spustà sin l’armament. Uschia han ins per exempel stuì acceptar in’inflaziun zuppada, limitaziuns areguard la tscherna da la professiun e da la tscherna libra da la plazza da lavur sco er ina prolungaziun dal temp da lavur. La creschientscha sa basava sin princips da l’economia planifitgada e serviva a l’armament sistematic ed a la preparaziun da la guerra. Percunter han ils scumonds da lavur per gidieus e l’arianisaziun da manaschis, facultads, abitaziuns e mobigliar mess en moviment immensas redistribuziuns da plazzas da lavur e da facultads; da quai han bainbaud er profità Tudestgs che n’avevan betg pers lur lavur durant la crisa economica mundiala. 

Trais dis avant l’attatga sin la Pologna, la quala era vegnida fixada sin il prim da settember 1939 e che dueva la finala furmar il cumenzament da la Segunda Guerra mundiala, han ins cumenzà a reparter cartas da victualias. Bainbaud han ins engaschà praschuniers da guerra ed adina dapli civilists deportads sco lavurers sfurzads, e quai per part sut cundiziuns inumanas; a la fin da la guerra muntava lur dumber a radund nov milliuns. Damai ch’ils umans vegnivan duvrads en la guerra, lavuravan en las fabricas – e quai en cuntradicziun cun las expectoraziuns en ‹Mein Kampf› – adina dapli dunnas. Pir suenter la sconfitta cunter l’Uniun sovietica e l’entrada en guerra dals Stadis Unids la fin dal 1941 è vegnida introducida in’economia da guerra cumplessiva. La guerra totala cun la finamira da trair a niz tut il potenzial economic e persunal per la guerra è pir vegnida proclamada ils 18 da favrer 1943 tras Joseph Goebbels.

A la fin da la guerra è l’industria dada ensemen pervi dals bumbardaments da l’infrastructura (viafier) e dals stabiliments industrials sco er pervi da la mancanza da provediment cun materias primas. Er il provediment alimentar è daventà precar ed il martgà nair ha cumenzà a flurir. Pir a basa dals emprests dal Plan da Marshall e da la refurma monetara suenter la fin da la guerra è l’economia puspè sa revegnida. 

Il reschim ha segirà a sasez il sustegn da la populaziun tras las sequentas mesiras:







Las mesiras sociopoliticas dals naziunalsocialists servivan a «registrar» ils umans ed ad influenzar els en organisaziuns sco il Pievel giuven tudestg, la Giuventetgna da Hitler, l’armada imperiala u il servetsch da lavur imperial. Gia per ils uffants pitschens existivan scolettas naziunalsocialisticas cun educaturas scoladas, e per uffants illegitims u da memia devi l’instituziun Lebensborn che procurava per els in’educaziun en chasas d’uffants statalas. 

Las singulas professiuns èn vegnidas reunidas en organisaziuns naziunalsocialisticas sco la Federaziun tudestga dals manischunzs, la Federaziun da la magistraglia imperiala u la Federaziun da medis tudestga.

Er il temp liber è vegnì ‹organisà›. Cun viadis, champs da vacanzas ed autras occurrenzas da l’organisaziun Kraft durch Freude vuleva il naziunalsocialissem captivar la glieud.

Las prestaziuns socialas, sco per exempel l’extensiun da las assicuranzas socialas, l’integraziun dals pensiunads en l’assicuranza da malsauns, emprests statals per eriger chasas, l’introducziun d’assistenza finanziala per uffants, concerts ed autras producziuns en manaschis, mesiras da protecziun da lavur e pausas da lavur, servivan surtut a persvader e gudagnar la populaziun sco er per augmentar la forza da lavur. Il manader da la Front da lavur tudestga, Robert Ley, ha cumpareglià las persunas activas en ina professiun cun ina «maschina che sto vegnir revedida da temp en temp» per ch’ella possia lavurar bain.

Sa chapescha che tut questas prestaziuns socialas valevan be per «cumpatriots sauns, pronts da lavurar ed abels da sa reproducir». Members da «razzas estras nuschaivlas» sco Gidieus, Sinti, Roma, Slavs e nairs, persunas cun impediments corporals u spiertals sco er las numerusas gruppas a l’ur subproletar entaifer la populaziun maioritara tudestga («asocials») èn stads exclus da tut quai.

Malgrà ch’il temp da guerra dueva la finala pretender adattaziuns da quest princip, ha il naziunalsocialissem empruvà oriundamain da retrair las dunnas dal mund da lavur per stgaffir plazzas per umens («Il mund da la dunna è il dachasa.»). Il maletg da la dunna correspundent è gia vegnì intermedià baud en il BDM. Las dunnas stuevan absolver in onn da servetsch obligatoric senza furmaziun per sa preparar sin la letg. Dunnas che maridavan vegnivan sustegnidas finanzialmain.

L’onn 1941 è la producziun da meds cuntraceptivs vegnida scumandada. A partir dal 1943 vegnivan dunnas che interrumpevan la gravidanza condemnadas a la mort.

La politica da baselgia e da religiun dal naziunalsocialissem n’è betg stada omogena e plain cuntradicziuns. Entant che la perscrutaziun pli veglia era anc da l’avis ch’igl haja existì ina voluntad unitara da destruir las baselgias ed il cristianissem, han ulteriuras retschertgas mussà ch’i deva tant en la partida sco er en ils uffizis guvernamentals gruppaziuns cun ina tenuta adversaria, simpatisanta u neutrala envers las baselgias ed il cristianissem. Abstrahà dal scumond da mazzar tenor l’usit ebraic, ch’è vegnì relaschà l’avrigl 1933, n’èn las leschas da la religiun giudaica bain strusch vegnidas tangadas. Ma en il decurs da la persecuziun dals gidieus generala, per motivs rassistics, èn er las cuminanzas gidieuas vegnidas privadas successivamain da lur protecziun e da lur stadi giuridic.
En sia decleranza da la regenza dal mars 1933 aveva Hitler attribuì a las duas baselgias grondas ina rolla centrala entaifer il stadi. El ha alura surtut mess sias speranzas sin ils cristians tudestgs, ils quals han acquistà il zercladur 1933 ina victoria fulminanta a chaschun da las elecziuns da baselgia ed han sinaquai dominà ina part da las baselgias dals pajais federativs. Sinaquai han er las gruppaziuns perdentas elegì Ludwig Müller sco uvestg imperial. Cunter l’exclusiun da gidieus battegiads è sa furmada la lia d’urgenza dals preditgants, da la quala dueva sa furmar la Baselgia confessiunanta. A basa da la Decleraziun teologica da Barmen ha quella cumbattì cunter intervenziuns statalas en dumondas ecclesiasticas e cunter il stadi totalitar che na sa senta betg obligà al dretg. En la pratica èn vegnidas tratgas da quest manifest be per part las consequenzas necessarias, per exempel cun crear in’atgna structura organisatorica, cun relaschar in memorial per mauns da Hitler cunter la privaziun dals dretgs da singulas minoritads e l’erecziun da champs da concentraziun, pli tard er cun installar il biro Grüber sco post da sustegn per cristians gidieus e gidieus persequitads. A partir dal 1937 èn las activitads da la Baselgia confessiunanta vegnidas controlladas adina pli fitg da vart dal stadi e blers represchentants èn vegnids mess a ferm; a partir dal 1939 è la gronda part dals preditgants da la Baselgia confessiunanta vegnida tramessa en il servetsch militar. Per gronda part han las baselgias evangelicas e lur ierarchias però simpatisà cun il reschim e sustegnì quel.

La baselgia catolica è sa distanziada fin il 1933 dal rassissem da la NSDAP. Ils 22 da fanadur 1933 ha il Vatican però fatg surprendentamain in concordat imperial cun la nova regenza per proteger uschia ils uvestgs tudestgs, lur uvestgieus e las structuras catolicas d’intervenziuns da vart dal reschim. Il medem mument han ils plevons ed uvestg survegnì l’ordra da betg intervegnir en dumondas politicas. Sinaquai ha er la partida dal center, ch’era stada fin qua vaira ferma, abandunà sia rolla d’opposiziun ed ha pers uschia ses dretg d’existenza. Tras il concordat cun la baselgia catolica ha Hitler cuntanschì sin la tribuna diplomatica in success da muntada internaziunala.

Tuttina hai dà attatgas envers urdens catolics, la Giuventetgna da Kolping ed autras gruppaziuns catolicas. Ils onns 1936 e 1937 ha il stadi naziunalsocialistic organisà ina seria da radund 250 process penals cunter plevons e conventuals catolics ch’eran accusads pervi da divers delicts sexuals sco acts omosexuals tranter umens u abus d’uffants. Ils process eran per part vegnids preparads a moda fitg superfiziala; uschia ha per exempel ina perditga vulì enconuscher ses mulestader en il president da la dretgira enstagl en la persuna da l’accusà. Per incumbensa dal minister da propaganda Goebbels èn ils process vegnids accumpagnads en la pressa cun commentaris maligns e tendenzius. La finamira era quella da discreditar la baselgia per pudair lumiar uschia ils dretgs ch’eran vegnids concedids a quella en rom dal concordat imperial.

Papa Pius XI è sa drizzà il 1937 cun sia enciclica ‹Mit brennender Sorge› decididamain cunter la politica da baselgia tudestga; el ha rendì attent a la part da las cunvegnas ch’ils naziunalsocialists n’hajan betg ademplì, ma er als cuntrasts tranter cretta cristiana ed ideologia naziunalsocialistica. Quest’enciclica n’ha betg accusà la privaziun dals dretgs sistematica dals gidieus u d’autras gruppaziuns religiusas u da la populaziun, ma ha condemnà da princip tutta differenziaziun tenor razzas.

Il naziunalsocialissem ha er sviluppà agens elements religius. Da numnar è qua en emprima lingia il cult dal Führer e manifestaziuns da massa ritualas cun furmas cumparegliablas ad in servetsch divin, tizuns, proclamaziuns solennas ed imnis. Suenter la «victoria finala» vuleva il «filosof da la partida» Alfred Rosenberg divider la baselgia catolica ed evangelica cun agid da «cuntrapapas» en gruppaziuns che sa cumbattevan; el ha empruvà da far reviver la religiun germana veglia, persiana ed indica per «tschentar al lieu da la tradiziun biblica che stat per svanir ina anc pli veglia e meglra». Il secretari privat da Hitler, Martin Bormann, ha elavurà in catechissem naziunalsocialistic che dueva remplazzar pass per pass ils diesch cumandaments da la Bibla. Ed il manader da la SS Heinrich Himmler aveva sviluppà vastas ideas areguard ina cretta pajauna, germana veglia e la «pacificaziun» dals pievels slavs tras la ductrina dals Perscrutaders da la Bibla. 

Envers la gronda part da las cuminanzas religiusas pli pitschnas èn las instanzas statalas sa posiziunadas a moda sceptica. Questas gruppaziuns eran vegnidas discreditadas perquai che lur commembers refusavan l’engirament u perquai ch’ellas sa posiziunavan a moda sceptica envers la chapientscha naziunalsocialistica da la noziun da la «cuminanza». Er lur pacifissem e la refusa da l’ideologia da las razzas las rendevan suspectas; en pli duevan pliras dad ellas tgirar contacts cun l’exteriur, surtut cun ils Stadis Unids. Il servetsch da segirezza ha perquai pretendì da dissolver la gronda part da questas «sectas», entant che gruppaziuns «nunprivlusas» duevan pudair exister vinavant per promover «la fragmentaziun sin il champ religius-ecclesiastic». Intgins posts da servetsch, sco per exempel l’Uffizi da l’exteriur, han però avertì da schliar intginas cuminanzas religiusas gist pervi da lur colliaziuns internaziunalas (p.ex. ils Mormons u la Scienza cristiana). Per reguards politics ha il stadi naziunalsocialistic perquai tractà las singulas cuminanzas a moda differenta. Il pli ferm èn vegnids persequitads da l’entschatta davent ils Testimonis da Jehova. Ins resguardava questa gruppaziun sco vischina als gidieus e dirigida nà dals Stadis Unids; en pli disturbava lur tenuta pacifistica. Perquai èn ils Testimonis da Jehova gia vegnids scumandads il 1933. Radund 10 000 aderents èn vegnids mess a ferm durant il temp dal naziunalsocialissem, da quai 2000 en champs da concentraziun; radund 1200 persunas èn vegnidas executadas u assassinadas. A la Scienza cristiana èn vegnidas adossadas successivamain mesiras restrictivas; scumandada è questa cuminanza religiusa però pir vegnida il 1941. Ils Adventists dal settavel di èn vegnids scumandads il 1933, forsa er perquai ch’ins als ha confundì cun ils Adventists da refurma da tenuta pacifistica. Il scumond è però vegnì revocà suenter diesch dis; sinaquai ha la direcziun da la baselgia empruvà da s’adattar al stadi per evitar in’ulteriura dissoluziun. Ils Adventists da refurma èn percunter vegnids scumandads il 1936. Entiras cuminanzas han stuì sa preschentar avant dretgira e blers commembers èn vegnids sentenziads. Umens giuvens sco Anton Brugger èn vegnids sentenziads a la mort per avair refusà il servetsch militar. Fin la fin dal domini naziunalsocialistic èn ils Adventists da refurma stads activs a moda clandestina. Autras cuminanzas sco ils Mormons han percunter pudì exister vinavant.

La finamira principala da blers medis e professurs da tenuta naziunalsocialistica era d’«allevar corps sauns e frestgs» (citat dad Adolf Hitler) e d’«eliminar tut il flaivel e malsaun» resp. ils gidieus.

A quests intents han per exempel servì ils Lebensborn, chasas d’uffants en las qualas uffants da derivanza arica naschivan e vegnivan tratgs si, en pli l’igiena da la razza e mesiras eugenicas, vul dir il mazzament da malsauns ed impedids.

Er auters champs da la scienza e da la perscrutaziun èn vegnids instrumentalisads ed organisads en il senn dal reschim. In exempel furma la sociologia naziunalsocialistica.

La vita culturala è stada segnada da la politica e serviva ad intents propagandistics. La gronda part da las ovras èn vegnidas creadas d’artists che cunvegnivan al reschim, vul dir che servivan a la propaganda naziunalsocialistica u ch’han almain intermedià las ideas dals naziunalsocialists. Uschia han ins savens represchentà in’idilla rurala intacta u er dieus germans. 

L’art figurativ era da tenuta antimodernistica e suandava in concept dal realissem dal 19avel tschientaner, en il qual stevan per exempel en il center motivs d’in eroissem idealisà u l’idilla da la burgaisia pitschna. Represchentaziuns pateticas en il senn da l’ideologia naziunalsocialistica han idealisà la lavur agricula (ideologia da «Blut und Boden»), la maternitad u la guerra. En la sculptura ed architectura han dominà represchentaziuns monumentalas che s’orientavan en emprima lingia al classicissem. 

Art modern sco per exempel maletgs da l’expressiunissem u da la nova objectivitad èn vegnids condemnads sco «art degenerà» e brischads; ils artists sezs èn vegnids declassads e pli tard persequitads.

Il 1933 han ils naziunalsocialists cumenzà ad unifurmar las associaziuns per la protecziun da la natira ed ad excluder da las uniuns commembers da cretta gidieua. Novas reglamentaziuns legalas sin il champ da la protecziun da la natira e da l’ambient èn vegnidas messas en vigur tranter il 1933 ed il 1935. En il center è stada la lescha per la protecziun da la natira imperiala; quella ha reglà per l’emprima giada la dumonda da cumpensaziuns suenter intervenziuns privatas ed ha introducì il term da la protecziun da la cuntrada sco nova categoria per ina protecziun main ferma. En la pratica n’è il reschim naziunalsocialistic betg sa tegnì al princip d’ina protecziun da la natira cumplessiva sco ch’ins l’aveva statuì a l’entschatta.

Las forzas armadas han ils naziunalsocialists surpiglià da la Republica da Weimar en furma da la Reichswehr. Quella era fidaivla al stadi e n’ha betg sustegnì activamain la NSDAP avant che quella ha surpiglià la pussanza; blers schuldads eran però sezs betg aderents da la Republica, uschia ch’els na l’han er betg defendì. Sut Hitler ha l’armada sperà ch’i dettia in progress en connex cun la revisiun dal Contract da Versailles; resalvas avevan ins a medem temp areguard la posiziun da la SA. Hitler ha involvì bainspert il commando da l’armada ed ha infurmà quel davart sias finamiras. Sin las tentativas entaifer la SA da vulair surpigliar la Reichswehr ha Hitler reagì cun abatter l’uschenumnà Putsch da Röhm; cun quel ha el ‹taglià las alas› a la SA, damai ch’el era da l’avis che la Reichswehr saja adattada meglier per far guerra. A questa acziun è er sa participada la Reichswehr sezza; quella ha schizunt tolerà che dus da ses agens generals èn vegnids assassinads. 

Ils 3 d’avust 1934 – suenter la mort dal schefcumandant d’enfin qua, il president da l’imperi von Hindenburg – ha l’armada prestà il sarament sin la persuna da Hitler ed è uschia daventada in instrument da quel. Suenter l’introducziun da l’obligaziun al servetsch militar ils 16 da mars 1935 è la Reichswehr vegnida renumnada en Wehrmacht. Quella è vegnida schlargiada e modernisada; il 1939 cumpigliava ella 2,75 milliuns umens.

En rom da la Crisa da Blomberg-Fritsch ha Hitler eliminà entaifer l’armada la resistenza ch’era anc avant maun cunter ses plans da guerra; las resalvas correspundentas eran sa fatgas valair main per motivs ideologics che or dal dubi schebain las finamiras da guerra sa laschian realisar. Sinaquai ha Hitler stgaffì il commando superiur. La resistenza restanta n’ha betg pli pudì sa far valair, e quai surtut suenter ils emprims success da guerra. L’armada ha er tolerà la guerra d’extirpaziun cunter l’Uniun sovietica e parts da la Wehrmacht èn er stadas cumpigliadas en execuziuns. Pir cura che la Germania è stada pertutgada da terradas sco quella da Stalingrad, han commembers da l’armada empruvà da manar natiers ina fin da la guerra cun liquidar Hitler (Attentat dals 20 da fanadur 1944).

Il Contract da Versailles è vegnì violà ed abolì pass per pass. A medem temp ha Hitler sincerà da vulair sa stentar per la pasch. A l’exteriur han ins l’emprim cret questas empermischuns, e quai surtut durant l’èra d’appeasement da la Gronda Britannia. Ins ha empruvà da «domesticar» Hitler cun far concessiuns per pudair guntgir ina nova guerra mundiala.

L’onn 1935 è il Saarland vegnì reintegrà en l’Imperi tudestg. Ina votaziun dal pievel ch’era vegnida manada tras sut controlla internaziunala aveva mussà che 90,8 % da la populaziun vuleva far quest pass. Cun l’introducziun da l’obligaziun al servetsch militar è la Reichswehr vegnida transfurmada en la Wehrmacht; a medem temp han ins revelà l’existenza da l’aviatica militara. Omadus pass han violà il Contract da Versailles. Er l’occupaziun da la Renania demilitarisada ils 7 da mars 1936 ha muntà ina ruptura cun il Patg da Locarno, il qual era vegnì undrà a ses temp cun il Premi Nobel da la pasch. Hitler ha giustifitgà quest pass cun la ratificaziun dal patg d’assistenza franzos-sovietic tras la Frantscha, quai ch’haja muntà ina ruptura dal Patg da Locarno da vart da la Frantscha.

Al di da partida imperial da la NSDAP il 1935 èn vegnidas decididas las leschas da razza da Nürnberg. Quellas han francà en furma da lescha statala l’exclusiun e marginalisaziun dals gidieus tudestgs, la quala aveva gia cumenzà il 1933 privond quels cun arguments rassistics d’ina gronda part da lur dretgs civils. Davant commembers da la SS ha Himmler tegnì il 1935 ses pled ‹Der Untermensch›, en il qual el ha confruntà las atrocitads apparentas dals gidieus cun las bunas e grondas ovras culturalas dals umans.

L’avust 1936 è Hitler sa servì dals gieus olimpics a Berlin sco tribuna propagandistica davant la publicitad mundiala. Il plan da quatter onns dueva render il Reich tudestg pront per la guerra fin il pli tard il 1940. Ensemen cun l’Italia faschistica sut Mussolini ha il reschim sustegnì en la Guerra burgaisa spagnola general Franco, il qual era medemamain da tenuta faschistica, cunter la republica spagnola, e quai er cun meds militars. Quai ha purschì a Hitler il pretext d’examinar la disponibilitad da si’armada en cas da guerra. La Legiun Condor da l’aviatica militara tudestga ha destruì il 1937 a chaschun d’in emprim bumbardament da surfatscha la citad basca Guernica. En ina conferenza dals 5 da november 1937 ha Hitler preschentà als pli impurtants represchentants da l’armada e dal ministeri da l’exteriur ses plans areguard la politica da guerra e da l’exteriur tudestga.

Ils 20 da favrer 1938 ha Hitler annunzià sia finamira d’unir tut ils Tudestgs da l’Europa Centrala en in stadi. Cun l’entrada da la Wehrmacht en l’Austria è el prevegnì ils 12 da mars 1938 ad ina votaziun dal pievel ch’era previsa là. Als Viennais giubilants ch’eran sa rimnads sin la Plazza dals eroxs ha el proclamà «l’entrada da mia patria en il Reich tudestg». In ulteriur territori ordaifer il Reich tudestg ch’era abità surtut da Tudestgs han furmà las Sudetas tschecas. Tras il Program da Karlsbad ch’era quasi inexecutabel ha Hitler provocà la Crisa da las Sudetas. En furma da la Cunvegna da Minca ha quella manà ils 29 da settember 1938 a l’annexiun da las Sudetas al Reich tudestg. Hitler aveva gì l’intenziun da profitar da la crisa per metter ad ir ina guerra ed era vegnì necessità da Mussolini e da Göring da far la cunvegna, la quala el persunalmain resguardava sco sconfitta politica.

Suenter l’attentat sin Ernst Eduard vom Rath ils 7 da november 1938 a Paris han ils naziunalsocialists inscenà ils Pogroms da november. Commembers da la SA e da la SS, per part en vestgadira civila, han dà fieu a numerusas sinagogas, han maltractà ed assassinà blers gidieus tudestgs avant ils egls da la polizia – la quala aveva survegnì il cumond da betg intervegnir – ed han deportà a partir dals 10 da november dieschmillis gidieus en ils champs da concentraziun. La «puniziun gidieua» en l’autezza da bundant ina milliarda marcs imperials ch’è vegnida adossada a las unfrendas è vegnida duvrada per finanziar l’ulteriur armament sco preparaziun sin la guerra immanenta. 

Mez matg 1939 è vegnida proclamada la Slovachia sco stadi independent. Il territori restant da l’anteriura Republica tschecoslovaca è daventada dependenta dal Terz Reich sco Protectorat Boemia e Moravia. In’emna pli tard è er il Territori da Memel vegnì agiuntà al territori dal Reich.

Sco mesira preventiva per pudair realisar sias finamiras d’expansiun en l’ost ha Hitler concludì l’avust 1939 cun l’Uniun sovietica il Patg da nunagressiun tudestg-sovietic. En il protocol supplementar secret da quel è la Pologna vegnida dividida tranter ils dus stadis en il cas da guerra. Percunter ha Hitler empermess da betg agir cunter Stalin, per cas che quel sa patrunas da la Finlanda, quai ch’è lura era stà il cas.

Dal temp da la Republica da Weimar devi bain organisaziuns da sport separadas per communists, socialdemocrats, catolics e protestants, ma betg per ils naziunalsocialists. Suenter avair surpiglià la pussanza han quests ultims l’emprim excludì la primavaira 1933 gidieus e democrats da las uniuns e federaziuns e serrà organisaziuns da sport da lavurants; ultra da quai è vegnida fundada in’organisaziun da sport unitara e realisada l’unifurmaziun en l’entir sectur da sport. Il 1934 è il sport da manaschi vegnì integrà en l’organisaziun Kraft durch Freude; il 1935 èn er vegnidas serradas las organisaziuns da sport ecclesiasticas. Silsuenter han ins mess il focus sin ils gieus olimpics dal 1936 ed il 1938 ha la NSDAP surpiglià tut las organisaziuns da sport. Suenter ils gieus olimpics è il sport da giuvenils vegnì en ils mauns da la Giuventetgna da Hitler.

Dal temp da la dictatura naziunalsocialistica ha il sport fatg tras ina revalitaziun sco quai ch’igl è be darar stà il cas en l’istorgia. Surtut la giuvna generaziun è vegnida drillada massivamain cun sport, tant en scola sco er en la Giuventetgna da Hitler. La fitness corporala valeva sco fundament per las prestaziuns militaras da pli tard. Ultra da quai han ils naziunalsocialists vis en il sport in instrument per promover virtids militaras sco direzza, curaschi e disciplina. E la finala era il sport in med per rinforzar la sanadad dal pievel. Perquai è er il sport da dunnas vegnì promovì fitg ferm dal temp dal naziunalsocialissem.

Senza decleraziun da guerra ha la Germania attatgà il prim da settember 1939 la Pologna; quai ha mess ad ir la Segunda Guerra mundiala. Ils 3 da settember han l’emprim la Gronda Britannia e la Frantscha declerà al Reich tudestg la guerra. Suenter la victoria da l’armada tudestga cunter la Pologna è la part dal vest dal pajais (Gronda Pologna, Prussia dal Vest, Silesia Superiura) vegnida annectada da la Germania e la part centrala è vegnia declerada sco guvernament general. Ils 17 da settember ha l’Armada cotschna occupà quasi senza cumbat la Pologna da l’Ost; sco ch’ins era sa cunvegnids en il Patg tranter Hitler e Stalin è la Pologna uschia vegnida partida.

Ils 8 da november 1939 ha Georg Elser commess cunter Hitler in attentat cun bumba ch’el aveva preparà sur mais. Sco usità aveva Hitler tegnì en il Bürgerbräukeller a Minca in pled a chaschun da l’occurrenza da propaganda naziunalsocialistica ch’aveva lieu là mintg’onn. Ma cuntrari a sia moda d’uschiglio aveva Hitler bandunà la sala immediat suenter ses pled e paucas minutas avant l’explosiun. Elser è vegnì arrestà anc avant l’explosiun da la bumba, empruvond d’arrivar en Svizra; ins al ha internà e la finala assassinà per cumond da Hilter l’avrigl 1945 en il champ da concentraziun da Dachau.

Il 1940 ha la Wehrmacht occupà il Danemarc e la Norvegia e victorisà silsuenter en ina guerra da be sis emnas ("Blitzkrieg") ils stadis Luxemburg, Pajais Bass, Belgia e Frantscha. La Frantscha è vegnida dividida en duas zonas. Sut occupaziun tudestga èn be restads il nord ed il vest dal pajais; marschal Pétain ha spustà la sedia da la regenza a Vichy en la part da la Frantscha che n’era betg occupada. Da quel temp ha la popularitad da Hitler cuntanschì sia culminaziun, damai ch’igl al era reussì d’«eliminar la vargugna da Versailles». D’invader la Gronda Britannia ha Hitler la finala renunzià, damai ch’i n’era betg reussì a l’aviatica militara da gudagnar la suveranitad aviatica sur l’Engalterra, e quai cumbain ch’ils pilots tudestgs ed englais stevan en ina relaziun 6:1.

Il 1940/1941 ha la Germania occupà ensemen cun l’Italia faschistica ils pajais Jugoslavia e Grezia. Omadus pajais èn vegnids partids tranter ils dus dictaturs. A questas occupaziuns èn però suandadas guerras da partisans ordvart intensivas. L’Ungaria, la Rumenia e la Bulgaria han pudì vegnir gudagnads sco alliads dal Reich tudestg. A partir dal schaner 1941 èn las truppas talianas en l’Africa dal Nord vegnidas sustegnidas sin dumonda da Mussolini da truppas tudestgas, il Corp d’Africa tudestg ch’è vegnì enconuschent tras feldmarschal general Erwin Rommel.

Ils 22 fa zercladur 1941 è l’armada tudestga marschada en las parts da la Pologna che stevan sut occupaziun sovietica. Immediat suenter è vegnida attatgada l’Uniun sovietica sezza, e quai malgrà che quai ha muntà ina ruptura dal Patg da nunagressiun tudestg-sovietic. En la guerra cunter l’Uniun sovietica, ch’era planisada sco guerra d’extirpaziun, èn las forzas armadas tudestgas arrivadas fin avant Moscau, Leningrad e Stalingrad. La Battaglia da Stalingrad marchescha la vieuta en la guerra cunter l’Uniun sovietica. 

Tenor cumond dals naziunalsocialists èn ils territoris occupads en l’ost vegnids sblundregiads sistematicamain. Ils territoris sovietics èn vegnids sutdividids en divers cumissariats imperials ch’eran mintgamai suttamess ad in cumissari imperial. Il plan cumplessiv preveseva la spartiziun da l’Uniun sovietica e la destrucziun da quella sco stadi independent. Questa davosa finamira è vegnida impedida tras l’ulteriur decurs da la guerra; ma cun sblundregiar, supprimer e mazzar sistematicamain la populaziun civila era gia vegnì cumenzà. 

Il ‹Plan general ost›, che Heinrich Himmler aveva elavurà, intenziunava da decimar ils pievels slavs per total 30 milliuns persunas e da supprimer ils ulteriurs che duevan vegnir duvrads sco lavurers da construcziun e da fabrica, lavurants auxiliars, persunal da chasa, lavurers agriculs, en l’industria d’armament, en la construcziun da vias etc. Quasi sco ‹preludi› dal ‹Plan general ost› è vegnida manada davent tenor il plan da fom tudestg dal matg 1941 ina gronda part dals products agriculs da l’Ucraina e da la Russia dal Sid en direcziun Germania. Faschond quest pass avevan ins calculà cun fin a 30 milliuns morts; damai che la guerra fitg curta ch’ins aveva gì en egl n’ha betg gì success, èn morts facticamain almain quatter milliuns persunas en ils territoris occupads da l’Uniun sovietica. Tar las unfrendas dal ‹plan da fom› vegnan er quintads ils 2,6 milliuns schuldads sovietics ch’èn morts da la fom en praschunia da guerra tudestga.

La populaziun gidieua en ils territoris occupads è vegnida registrada e deportada en champs da concentraziun, nutrida insuffizientamain, obligada a lavur sfurzada ed assassinada en chars da gas e chombras da gas ch’ins aveva erigì aposta en ils champs da concentraziun. Surtut en ils territoris da l’ost occupads èn blers millis gidieus er vegnids fisilads da la polizia da segirezza e d’unitads da la SS e silsuenter sutterrads en fossas communablas. Il dumber total da gidieus ch’èn vegnids per la vita durant il holocaust tras execuziuns, gasaturas, fomazs, tortura, lavur sfurzada e malsognas munta a radund sis milliuns. Lur facultad è vegnida expropriada e declerada sco possess imperial. En questa moda disponivan las truppas d’occupaziun da meds finanzials en la valuta dal pajais.

L’enviern 1941/1942 è l’offensiva da l’armada tudestga cunter l’Uniun sovietica stagnada. Ils 11 da december 1941 ha Hitler en pli declerà la guerra als Stadis Unids che provedivan la Gronda Britannia cun rauba. Quai suenter ch’il Giapun, sco allià tudestg, aveva attatgà la basa militara americana Pearl Harbor.

Pervi da decisiuns sbagliadas da Hitler ha la Wehrmacht subì en la Battaglia da Stalingrad l’emprima terrada decisiva areguard l’andament da la guerra. Fin la fin 1943 èsi reussì a l’Armada cotschna da l’Uniun sovietica – la quala vegniva er sustegnida dals Stadis Unids cun furniziuns d’armas – da reconquistar vasts territoris. Ils 13 da matg 1943 han las Pussanzas da l’axa stuì capitular en l’Africa dal Nord.

Il 1943 ha cumenzà la guerra da bumbas dals Alliads sin citads tudestgas che dueva custar la vita a radund 300 000 civilists. Ils 18 da favrer 1943 ha Goebbels proclamà en sia allocuziun en il Palaz da sport la «guerra totala». En vista a l’avanzament da l’Armada cotschna èn blers Tudestgs fugids a partir da la fin dal 1944 da lur patria en l’ost. Il 1944 èsi reussì a quella da conquistar vastas parts da l’Europa dal Sidost. Ils 6 da zercladur ha cumenzà l’invasiun dals Alliads dal vest en la Normandia; gia avant avevan els conquistà suenter la sbartgada a Sicilia l’Italia ed avanzavan vers la Germania. Ils 20 da fanadur ha in attentat ed in’emprova da putsch da commembers da l’armada e d’ina gruppa da resistenza cunter Hitler fatg naufragi.

L’entschatta 1945 han ils Alliads decidì a la Conferenza da Jalta da sparter la Germania. Per laschar enavos als Alliads nagin’infrastructura duvrabla ha Hitler relaschà ils 19 da mars il Cumond da Nero ch’è però vegnì exequì be parzialmain. L’avrigl han truppas sovieticas cuntanschì la chapitala dal Reich ed igl è vegnì a la Battaglia da Berlin. Ils 30 d’avrigl ha Hitler commess suicidi en il tschaler da refugi da la Chanzlia imperiala. Tras testament aveva el nominà admiral Karl Dönitz sco ses successur tant sco president da l’imperi sco er sco schefcumandant da l’armada. Sper Hitler han er auters scheffuncziunaris fatg suicidi, sco Joseph Goebbels e Heinrich Himmler – quest ultim però pir pli tard en praschunia, suenter ch’ins al aveva mess a ferm cun documents da legitimaziun sfalsifitgads. Suenter esser vegnì autorisà da Dönitz ha colonel general Jodl suttascrit ils 7 da matg 1945 a bun’ura la capitulaziun senza resalvas da las forzas armadas tudestgas; quella è entrada en vigur il proxim di. Immediat suenter la capitulaziun è er la regenza imperiala cun Karl Dönitz vegnida messa a ferm a Flensburg.

En l’Asia dal Sidost ha la Segunda Guerra mundiala anc cuntinuà fin ils 2 da settember. En tut ha quella chaschunà la mort da ca. 60 milliuns persunas. Durant ils ultims mais da guerra e durant il temp suenter l’occupaziun tras il Reich è la gronda part dals Tudestgs ch’eran anc restads en l’Europa da l’Ost vegnids stgatschads. 

La resistenza da vart da las pli differentas gruppaziuns ha gia cumenzà avant ch’il naziunalsocialissem è vegnì a la pussanza. Durant il Terz Reich è la resistenza, la quala era adina colliada cun privel da vita, sa restrenschida ad ina fitg pitschna minoritad da la populaziun tudestga. La resistenza en ils territoris ch’eran vegnids occupads durant la Segunda Guerra mundiala è percunter stada pli gronda, per exempel en furma da guerra da partisans.

Dal temp che la NSDAP è vegnida a la pussanza eran surtut activs ils communists, socialdemocrats ed autras gruppas da la sanestra. Quellas èn però vegnidas flaivlentadas entaifer paucs onns tras la Gestapo e la SS. Cun condemnar publicamain ils mazzaments d’impedids èsi per exempel reussì a l’uvestg catolic da Münster e cardinal Clemens August Graf von Galen da contribuir che l’acziun T4 vegnia interrutta. Singulas persunas da la Baselgia confessanta evangelica sco il preditgant Martin Niemöller u Dietrich Bonhoeffer èn s’alliads suenter l’erupziun da la guerra a circuls da resistenza. Sco blers auters adversaris dal naziunalsocialissem ha Bonhoeffer stuì pajar ses curaschi cun la mort en il champ da concentraziun. Il cumbattant singul communistic Georg Elser ha commess ils 8 da november 1939 en il Bürgerbräukeller a Minca l’attentat da bumba sin Hitler che quel ha survivì, perquai ch’el ha bandunà nunspetgadamain la sala avant la detunaziun. Elser è vegnì mess a ferm ed assassinà l’avrigl 1945 en il champ da concentraziun Dachau. La gruppa da resistenza studentica Rosa alva a Minca enturn ils fragliuns Hans e Sophie Scholl ha fatg appel cun fegls sgulants da far resistenza cunter il reschim. Ultra da quai ha la gruppa tschertgà il contact tar circuls da resistenza entaifer l’armada. Ils pli impurtants commembers da la gruppa èn vegnids arrestads il favrer 1943; els èn vegnids sentenziads da la Dretgira dal pievel sut Roland Freisler a la mort ed executads suenter curt temp. En la regiun da Cologna è sa mussada ina gruppaziun che sa numnava Pirats-stailalva (Edelweisspiraten). Quella derivava da circuls d’uniuns da giuvenils e da la tradiziun communistica ed è l’emprim sa drizzada cunter l’unifurmitad da la Giuventetgna da Hitler. En il decurs da la guerra han ils commembers però er cumenzà a far acziuns da resistenza concreta, sco per exempels acts da sabotascha. La gruppa da resistenza Chapella cotschna (Rote Kapelle) consistiva da diversas gruppas independentas che lavuravan a differents nivels cunter il reschim.

En singuls cas, e plitost a moda silenziusa, hai era dà furmas da resistenza da vart da persunas privatas. Quellas provegnivan savens d’ina aversiun morala cunter las ovras dal reschim u da cumpassiun cun las unfrendas e tanscheva da la refusa dal salid nazistic fin al provediment scumandà da lavurers sfurzads cun mangiativas u da mesiras da proteger e zuppar persequitads, surtut gidieus.

Hitler ha survivì plirs attentats, dals quals l’Attentat dals 20 da fanadur 1944 è restà fin oz il pli enconuschent: Suenter l’attentat cun material explosiv commess dal colonel Claus Schenk Graf von Stauffenberg èsi vegnì a Berlin a l’emprova da manar tras in culp da stadi ("Operation Walküre"). Apaina ch’igl è vegnì enconuschent che Hitler haja survivì l’attentat, è quest’acziun però dada ensemen e vegnida abattida. Ils acturs directs da la tentativa da far in putsch, tranter els Stauffenberg sez, èn vegnids sajettads anc la notg dals 20 sin ils 21 da fanadur 1944. En il decurs da las ulteriuras inquisiziuns èn vegnids a la glisch ulteriurs plans da sullevaziuns dals onns 1938 fin 1944. Fin la fin da la guerra ha la Dretgira dal pievel sentenzià en plirs process – ils quals vegnivan a l’entschatta preschentads en la Wochenschau – bundant 200 persunas che stevan en connex cun l’Attentat dals 20 da fanadur. Plirs generals populars ch’èn vegnids suspectads d’avair gì enconuschientscha dals plans (t.a. Erwin Rommel e Günther von Kluge) èn vegnids necessitads da commetter «suicidi d’onur».

Resistenza hai er dà da vart d’artists che vivevan en Germania u en l’exil, sco per exempel dal scriptur e dramaticher critic Bertolt Brecht e d’auters ch’èn sa vieuts cun lur meds – per ordinari publicistics – cunter il reschim naziunalsocialistic.

Sper la resistenza en Germania èn er sa furmadas suenter il cumenzament da la guerra gruppas da resistenza en ils territoris occupads, sco per exempel l’Armada da la patria polacca u la Résistance en Frantscha. En guerras da partisans han questas gruppaziuns fatg vehementa resistenza cunter ils occupants tudestgs. Spezialmain effectivas èn las resistenzas stadas sin il Balcan (Jugoslavia, Albania e Grezia) ed en la Pologna (Sullevaziun da Warschau); ma gist en quests stadis èn er suandadas mesiras da retorsiun spezialmain crudaivlas, sco per exempel execuziuns en massa d’ostagis civils. Surtut en la Pologna è savens vegnida mazzada la populaziun d’entirs vitgs u citads sco reacziun sin acts da resistenza da singulas gruppaziuns.

Ils Alliads han bain sustegnì la resistenza en ils territoris occupads, ma betg quella en la Germania sezza. Il cuntrari ha la finamira da guerra dals Alliads da manar natiers ina capitulaziun tudestga senza cundiziuns manà ad ina solidarisaziun indirecta cun ils manaders dal Terz Reich e n’ha er betg laschà sperar sin meglras cundiziuns da pasch suenter in eventual culp da stadi.

Sco gruppas ch’eran politicamain nungiavischadas, èn aderents da las partidas da sanestra, Perditgas da Jehova e giuvenils da tenuta opposiziunala gia vegnids persequitads avant il cumenzament da la guerra e millis dad els èn vegnids executads. 

Er l’execuziun da gruppas da la populaziun per motivs d’«igiena da razza» ha cumenzà avant la guerra cun la mazzacra da las persunas tudestgas impedidas. Suenter il cumenzament da la guerra è questa «Acziun T4» er vegnida giustifitgada cun la mancanza da plazzas da lazaret e zuppentada sco «eutanasia». Il «tractament» – mazzament – dals impedids vegniva fatg en il cas che quels n’eran betg abels da lavurar. Per quest intent èn partiziuns spezialisadas da clinicas psichiatricas vegnidas transfurmadas en radund 30 lieus en locals d’execuziun. Per part han ils mazzaments er gì lieu durant il transport en camiuns isolads, en ils quals ins laschava cular ils svapurs da quels u cun agid da monoxid carbonic. Las baras han ins brischà ed als confamigliars han ins tramess attestaziuns da mort sfalsifitgadas. Ils delinquents èn silsuenter vegnids engaschads sco spezialists en las fabricas da la mort en l’Europa da l’Ost.

Il holocaust, il genocid sistematic vi da radund sis milliuns gidieus e mezgidieus, tranter quels radund trais milliuns Polacs e 1,8 milliuns uffants, è stà il pli grond crim dals naziunalsocialists insumma. Quel ha cumenzà cun fisiladas en massa da gidieus e caders polacs tras spezialas «gruppas d’acziun» durant la campagna militara en Pologna. Igl èn suandadas deportaziuns a l’engronda (sut il num da camuflagi «translocaziuns») ed internaments en ghettos e champs da lavur, en ils quals tschientmillis èn vegnids per la vita tras lavur sfurzada. En quests champs èn er vegnids manads ils gidieus tudestgs ed austriacs; cun mazzacradas sco quella a Babyn Jar (29 e 30 da settember 1941) e Riga (29 da november fin prim da december 1941) èn ghettos fullanads vegnids svidads per far plazza als proxims transports da gidieus.

Cun la guerra cunter l’Uniun sovietica 1941–1945 èn ils murdraretschs dals gidieus s’extendids a genocids ch’han cuvert l’entir territori. Per exequir l’Acziun Reinhardt èn vegnids endrizzads a partir dal zercladur 1941 trais champs d’extirpaziun; a partir dal december 1941 han gì lieu ils emprims mazzaments en camiuns da gas tenor l’exempel da l’acziun T4. Cun quels dueva vegnir testà l’effect da gas toxic per pudair mazzar a moda pli efficazia e per pudair evitar scrupels dals assassins tar fisiladas en massa. A chaschun da la Conferenza da Wannsee secreta dals 20 da schaner 1942 han represchentants da tut las partiziuns involvidas organisà en detagl la «soluziun finala da la dumonda dals gidieus» ed èn sa cunvegnids da manar tras en tut l’Europa deportaziuns da fin a 11 milliuns gidieus en il ghettos e champs situads en l’Europa da l’Ost. Fin la stad 1942 èn stads realisads ils crematoris en il champ da concentraziun dad Auschwitz-Birkenau; uss èn ils mazzaments en massa sa concentrads sin la gasatura industriala. Co che la facultad da las radund trais milliuns unfrendas duaja vegnir utilisada è vegnì reglà minuziusamain.

Sper ils gidieus ha la politica da razza naziunalsocialistica er resguardà «zagrenders», slavs ed omosexuals sco «betg degn da viver» resp. «da main valur areguard la razza». Questas gruppas – la pli gronda han furmà radund 2,5 fin 4 milliuns praschuniers da guerra sovietics – èn medemamain vegnidas mazzadas en massa, per part medemamain en champs d’extirpaziun. Quests umans, uschia l’istoriograf Timothy Snyder «èn vegnids assassinads intenziunadamain u ch’ins ha planisà sapientivamain d’als laschar murir da la mort. N’avessi betg dà il holocaust, sche regurdass ins da quai sco il pli grond crim da guerra dal temp modern». Il motiv principal per quests crims ha furmà l’ideologia da razzas e spazi da viver che Hitler ha exponì il 1924 en ‹Mein Kampf› e ch’è vegnida realisada a partir dal 1939 en furma d’ina guerra mundiala.

Ils delinquents han empruvà da tegnair adascus tant sco pussaivel lur crims e d’als zuppentar cun eufemissems sco «translocaziun» u «tractament spezial». Tras rapports privats ed allusiuns en las medias èn ils Tudestgs tuttina vegnids a savair avunda, per pudair concluder ch’ils gidieus vegnian mazzads a moda sistematica. Il fatg ch’ils vischins gidieus svanivan senza fastizs e la destinaziun da lur transports ch’avevan lieu publicamain vegniva bain percepì, ma senza che quai fiss vegnì analisà a moda critica. La frasa «ti vegns uschiglio en il champ da concentraziun» era a partir dal 1933 ina smanatscha per prest mintgin. Currellas davart ils champs «en l’ost» èn arrivadas cun ils schuldads en congedi en prest mintga vitg; ils emetturs da radio dals Alliads (ils quals vegnivan tadlads, cumbain che quai era scumandà e vegniva punì per part a moda draconica) han annunzià las mazzacras. Il servetsch secret polac ha furnì als Brits gia il 1942 il mussament per il mazzament en massa ad Auschwitz. Er papa Pius XII ha gia gì baud enconuschientscha dals schabetgs.
Las attatgas encunter gidieus ch’han gì lieu cuntinuadamain a partir da l’avrigl 1933 èn per gronda part vegnidas acceptadas senza dir pled e schizunt beneventadas da quels che pudevan profitar. «Arisaziuns» da negozis e manaschis gronds e pitschens eran colliads cun expropriaziuns, uschia ch’i deva adina profitunzs; e tut quai succediva avant ils egls da la populaziun locala. Acziuns da salvament a favur da gidieus han furmà la gronda excepziun; la regla èn stads conculpaivladad ed indifferenza. Oskar Schindler ha salvà radund 1200 lavurants sfurzads gidieus da Krakau da vegnir mazzads. Il biro Grüber ch’è vegnì endrizzà il 1938 da la Baselgia confessanta ha surtut gidà adascus cristians cun ragischs gidieuas ad emigrar; l’onn 1940 è il biro vegnì serrà.

En rom dals Process da Nürnberg ch’han gì lieu suenter la fin da la guerra èn be persunas en posiziun da cader u delinquents da guerra vegnids sentenziads per crims cunter l’umanitad. Ad elavurar a fund ils crims dal naziunalsocialissem e lur causas han ins pir cumenzà en la Germania dal Vest a partir dal 1960. Dapi il 1945 è er sa mantegnida ina tradiziun duraivla ed internaziunala da persunas che snegan il holocaust.

Dapi l’onn 2000 elavurà l’United States Holocaust Memorial Museum in’‹Encyclopedia of Camps and Ghettos› (sut la direcziun da Geoffrey Megargee e Martin Dean). Fin il 2013 han ins eruì e numnà bundant 42 500 lieus da violenza dal Terz Reich en l’Europa occupada (tranter auter champs da concentraziun, ghettos, chasas da gidieus e lieus, nua che dunnas èn vegnidas sfurzadas a la prostituziun). Fin qua era quest dumber vegnì stimà bundant pli bass.

Tschientmillis umens e dunnas èn vegnids deportads dals territoris occupads – surtut da la Pologna, dal Balcan e da l’Uniun sovietica – per prestar lavur sfurzada en las pli differentas parts dal Reich. Blers dad els n’han betg survivì la Segunda Guerra mundiala. Ils uffants da las lavureras per forza èn vegnids manads en «Chasas da tgira d’uffants da l’exteriur» ch’eran vegnidas endrizzadas per cumond da Himmler; quellas n’avevan nagin auter intent che da laschar ir a smerscha en il zuppà quests uffants «nungiavischads».

Daspera èn dieschmillis uffants polacs ch’ademplivan ils «criteris da razza» vegnids prendids davent da lur famiglias e deportads en Germania; er da quels ha be la pitschna part pudì returnar suenter la guerra tar lur geniturs. Auters, che n’ademplivan betg ils criteris da razza, èn vegnids mazzads en massa en ils champs da concentraziun. Il cas il pli enconuschent vegn ad esser quel da la deportaziun da dieschmillis uffants or da la regiun da Zamość – nua che Tudestgs dal Balticum e da Bessarabia èn ids a star – en il champ da concentraziun ad Auschwitz.




</doc>
<doc id="12457" url="https://rm.wikipedia.org/wiki?curid=12457" title="Vulcan">
Vulcan

In vulcan è ina structura geologica che sa furma cura che magma (luentada da crappa) munta fin a la surfatscha d’in planet, per exempel da la Terra. Tut ils fenomens secundars ch’èn colliads cun l’ascensiun e la sortida da magma vegnan numnads vulcanissem. Tar l’erupziun d’in vulcan na sorta betg be il magma viscus, mabain er materia cumpacta e substanzas en furma da gas.

En il cas da la Terra lieuan en ina profunditad a partir da 100 km – nua che regian temperaturas tranter 1000 e 1300 °C – las stresas da crappa da la Terra ad in magma viscus che sa rimna en grondas chombras da magma situadas en ina profunditad da 2 fin 50 km. Daventa la pressiun memia gronda, munta il magma tras las sfessas da la litosfera. Magma che cumpara en questa moda a la surfatscha da la Terra vegn numnà lava.

La gronda part dals vulcans èn pli u main da furma conica; la pendenza da las costas dependa da la spessezza da la lava. Il vulcan po però er avair ina furma irregulara u far in arvieut.

Il term ‹vulcan› deriva da l’insla taliana Vulcano. Tar quella sa tracti d’ina da las Inslas Eolias en la Mar Tirrena. Entaifer la mitologia romana valeva questa insla sco fuschina da Vulcanus, il dieu roman dal fieu.

Ils vulcans sa laschan sutdivider tenor lur furma exteriura (p.ex. stratovulcan, chaldera u vulcan en furma da scut), la moda e maniera co ch’els vegnan alimentads cun magma (vulcan central u vulcan da sfessas), il lieu nua ch’els cumparan (sin terra, sur l’aua, sutmarin, subglazial u extraterrester), lur furma d’activitad (effusiv: il lava sorta a moda quieta u ejectiv: activitad ‹explosiva›) sco er lur stadi (activ, inactiv: il vulcan ‹dorma›, stiz: nagin apport da magma). Sco supervulcan vegn designà in vulcan cun in’activitad spezialmain ejectiva; ed il term paroxissem stat per ina sequenza d’erupziuns che daventan adina pli fermas.

Blers vulcans na suondan però betg in singul muster d’erupziun, mabain mussan in cumportament varià – saja quai durant ina singula erupziun ubain en il decurs dals milliuns onns da lur activitad. In exempel furma l’Etna a Sicilia. 

La muntogna ch’è sa furmada tras l’activitad vulcanica vegn numnada, tut tenor sia furma, tgeiel dal vulcan ubain dom dal vulcan, e l’avertura da la quala il lava sorta da la profunditad sa numna chamin dal vulcan. L’avertura a la tschima dal vulcan, che po esser pitschna u er fitg gronda, è il crater dal vulcan. Magari capiti ch’in chamin che sa chatta be pauc sur ina chombra da magma dat ensemen; uschia sa furma in grond crater che vegn numnà chaldera.

Sper la quantitad da gas e dad aua è la cumposiziun dal magma decisiva per la furmaziun dal vulcan. Centrala è surtut la cumpart da siliciumdioxid (SiO2). Pli auta che questa cumpart è, ed a moda pli explosiva ch’il vulcanissem sa manifestescha. I sa laschan differenziar quatter tips principals: 





Vulcans pon er vegnir classifitgads tenor la colur da la lava che sorta. Quella dependa da la temperatura, sa lascha però er deducir da la cumposiziun chemica dal magma. Tant la furma dal vulcan sco er il cumportament d’erupziun vegnan influenzads a moda decisiva da la cumposiziun da la luentada da crappa:



Tar l’erupziun da vulcans po material vulcanic sa maschadar cun autras materias sco aua ed aria. Quai sco er l’erupziun abrupta da lava po metter ad ir ulteriurs process sco per exempel bovas e lavinas da lozza e brastgida, nivels da brastgida u glatschers che culan. In auter enconuschent fenomen èn tsunamis: Sche grondas quantitads da magma u schizunt entiras parts da muntognas crodan en la mar, po quai effectuar undas ch’èn per part pli autas che quellas che vegnan chaschunadas tras stremblidas sutmarinas. Ultra da quai poi dar avant u suenter l’erupziun d’in vulcan terratrembels; quests dus fenomens pon influenzar in l’auter e far escalar supplementarmain la situaziun.

Igl existan oz en tut il mund radund 1500 vulcans ch’èn activs, vul dir ch’èn ruts ora en il decurs dals ultims 10 000 onns. Quest dumber resguarda però be ils vulcans ch’èn vesaivels a la surfatscha e stgars 150 vulcans sutmarins; il dumber effectiv dals vulcans sut l’aua è anc nunenconuschent, vegn però stimà bundant pli aut.

Tar radund la mesadad dals vulcans ch’èn vesaivels sur l’aua sa tracti da stratovulcans, stgars 200 èn vulcans en furma da scut, ils ulteriurs sa repartan sin vulcans cumplexs, chalderas, champs da vulcans e.a.

La repartiziun geografica dals vulcans en tut il mund sa lascha chapir cun agid da las enconuschientschas da la tectonica da plattas:




Vulcanissem è in fenomen tipic per corps celests terresters. En noss sistem solar datti numerus exempels per vulcanissem stizzà, sco per exempel sin la glina da la Terra u sin il Mars. Il corp ch’è vulcanicamain il pli activ en noss sistem solar furma la glina Io (Jupiter). Sin la glina Elceladus (Saturn) e sin la glina Triton (Neptun) han ins observà criovulcanissem; tar quel sa tracti da substanzas scheladas che lieuan ed arrivan a la surfatscha.

Sin la Venus percunter – che sa lascha cumparegliar cun la Terra areguard massa, grondezza e structura – datti actualmain be paucs indizis per in vulcanissem activ ed insumma nagut che renviass ad ina tectonica da plattas.

Schebain in vulcan è stiz definitivamain u po forsa puspè vegnir activ, interessescha surtut ils umans che vivan en il conturn d’in vulcan. Ma l’erupziun d’in vulcan ha er consequenzas sin l’infrastructura e l’economia da l’entira regiun pertutgada e po – en cas extrems – avair effects globals (disturbis dal traffic aviatic, influenzas sin il clima). La finamira centrala da tutta perscrutaziun è perquai da pudair predir erupziuns a moda uschè precisa sco pussaivel.

Malgrà intginas sumeglientschas sa differenziescha mintga vulcan areguard ses cumportament d’erupziun. Observaziuns da las fasas da ruaus u d’activitads seismicas d’in vulcan na sa laschan perquai strusch transferir sin auters vulcans.

Tar l’observaziun da vulcans sa servan ins per ordinari da tschintg metodas; tut tenor la caracteristica dal vulcan vegnan quellas applitgadas en differenta cumbinaziun. Igl èn quai la registraziun da l’activitad seismica, la surveglianza da la topografia cun agid da la geodesia, la mesiraziun da midaments gravimetrics u magnetometrics, la registraziun d’augments da la temperatura datiers da la surfatscha e l’analisa chemica da gas vulcanics che sortan.

In process d’erupziun vegn inizià dal magma che chatscha vers ensi. Quai sco er gas che sorta maina a tensiuns en las stresas da grippa vischinantas, las qualas furman signals seismics caracteristics. Grippa che rumpa maina a terratrembels d’auta frequenza; per il moviment da las sfessas è percunter caracteristic in stremblir a bassa frequenza, l’uschenumnà tremor vulcanic.

Per pudair eruir la profunditad e la fuaina dals terratrembels seismics, vegn per ordinari endrizzada enturn il vulcan ina rait da seismometers fitg sensibels. Pertge che gist ils terratrembels fitg flaivels d’ina fermezza da main che 1 èn savens indizis ch’in vulcan vegn activ. Sin la costa sidvest da l’Etna han ils seismometers installads al lieu per exempel mesirà durant las 12 uras avant l’erupziun dal 1981 radund 2800 pitschens squass da la terra en furma da tremor. Sur in sistem da transmissiun automatic èn las datas vegnidas transferidas directamain a l’Istituto Internazionale di Vulcanologia a Catania. Cun agid da la tecnica moderna vegnan midadas entaifer l’activitad seismica elavuradas oz en temp real. Structuras e process sut la surfatscha pon uschia vegnir represchentads ed analisads directamain ed a moda fitg exacta.

En quel mument che magma sa mova da la profunditad vers ensi, poi dar en tschertas parts dal vulcan defurmaziuns da la surfatscha da la terra en furma da bots, sbassadas u sfessas. Questas defurmaziuns pon vegnir mesiradas al lieu cun agid da clinometers ed extensiometers ch’èn per ordinari installads en il grip (cun agid da foras da sondagi).

Quests fenomens sa laschan però er gia identifitgar cun metodas fitg simplas sco in bindel da mesirar e lingias sprizzadas sin il grip. L’entschatta d’avust 1982 avevan geologs scuvert sin il fund dal crater dal Mount St. Helens quatter pitschnas sfessas e marcà quellas cun colur. Dus dis pli tard eran las lingias defurmadas cleramain, quai ch’è in indizi per magma che sa mova ad aut. Paucs dis pli tard hai dà in’immensa erupziun dal vulcan. L’october 2004 han ins observà vi d’ina spunda dal Mount St. Helens in bot da bundant 100 meters, il qual era er da vesair ad egl.

Ina metoda pli cumplexa ed exacta per registrar midaments morfologics furma per exempel la mesiraziun electronica da distanzas. Cun agid da l’apparatura correspundenta sa laschan transmetter e retschaiver signals electromagnetics. La fasa da l’unda sa sposta en dependenza da la distanza tranter l’apparat e l’object reflectant ed inditgescha uschia la dimensiun d’in eventual spustament. La mesiraziun electronica da distanzas tanscha fin a 50 km e cuntanscha ina precisiun da mesira da be paucs millimeters divergenza. Midadas da surfatschas da territoris pli gronds e da vulcans en lieus periferics vegnan observads cun agid da proceders da mesirar geodetics a basa da satellits.

En consequenza da la defurmaziun dal terren sa spostan savens er l’autezza da l’aua sutterrana e quella da flums e lais en relaziun ina tar l’autra. Tar vulcans che sa chattan en la vischinanza dad auas vegn perquai savens er fatg diever da posts da mesiraziun correspundents. 

Cura che luentadas da crappa avanzan en stresas da terra che sa chattan datiers da la surfatscha, sa laschan observar midaments dal champ da gravitad. Quests midaments locals vegnan chaschunads da differenzas da la spessezza tranter il magma ed il grip circumdant. Talas uschenumnadas anomalias microgravimetricas sa laschan scuvrir cun agid da gravimeters fitg sensibels che vegnan applitgads vi da vulcans ch’èn activs.

En quel mument ch’il magma s’auza, sa laschan er registrar midaments dal champ magnetic local. Quai è d’attribuir ad influenzas termicas. Gia il 1981 han ins installà a la spunda sid da l’Etna sco er en ina distanza da radund 20 km duas staziuns magnetometricas cun teletransmissiun automatica.

Cura ch’il magma d’ina temperatura da 1100 fin 1400 °C s’auza or d’ina chombra da magma u directamain dal mantè da la Terra superiur sche maina quai en il crap cunfinant ad in augment da la temperatura local. Cun agid da staziuns da mesiraziun da la temperatura fixas ed a basa da fotografias a radis infracotschens fatgas da satellits pon vegnir registrads tals stgaudaments locals che resortan da la stuppada dal magma datiers da la surfatscha.

Gas eruptivs furman il stimul principal da tutta activitad vulcanica. Midaments areguard lur quantitad, lur temperatura e lur cumposiziun chemica èn da muntada fundamentala per pudair predir in’erupziun d’in vulcan. En general valan grondas oscillaziuns entaifer il chemissem dals gas sco indizi per in’auta temperatura da quels e per ina gronda activitad vulcanica. En cas da grondas emissiuns sa lascha la concentraziun da tscherts gas er eruir dalunsch, numnadamain cun agid da lur spectrum d’absorpziun en la glisch vesaivla. La surveglianza geochemica s’extenda er sur l’observaziun d’auas sutterranas e funtaunas; pertge che aua sutterrana vegn savens contaminada tras gas vulcanics che sortan dal magma e sa derasan en la terra. Impurtants en quest connex èn surtut il helium ed il radon. Omadus gas derivan dal mantè da la Terra; cura ch’ina chombra da magma s’auza, creschan er las valurs da quests gas. Suenter in’unda da terratrembels sin l’insla greca Nisyros (1996) han ins per exempel cumenzà ad observar là da rudent ils gas ed ulteriurs facturs, damai ch’ins temeva ch’i possia vegnir tar in’erupziun dal vulcan. En rom dal program da l’Uniun europeica Geowarn èn diversas universitads europeicas s’unidas ad ina rait ch’observa il Nisyros, il Vesuv ed auters vulcans europeics ch’èn potenzialmain privlus.

En rom da la decada internaziunala per ‹Minimar ils donns en cas da catastrofas da la natira 1990–2000› èn vegnids elegids en tut il mund 15 vulcans e survegliads cuntinuadamain, tranter quels er il Vesuv e l’Etna.

Malgrà la vasta paletta da sistems da preavertiment e bleras novas enconuschientschas sin quest sectur, vegnan erupziuns da vulcans er a mantegnair en il futur lur varts incalculablas. E parallel tar las mesiras da preannunzia dovri er mesiras da protecziun, plans da risico e d’acziun, scleriment da la populaziun pertutgada e reglamentaziuns giuridicas en cas d’urgenza. Ultra da quai pudessi esser inditgà d’observar attentamain la natira en ina regiun periclitada. Savens reageschan ils animals numnadamain a moda pli sensibla e bandunan in territori periclità avant l’erupziun d’in vulcan.

La revista ‹Nature Geoscience› ha publitgà il 2013 resultats da perscrutaziun, tenor ils quals il massiv da Tamu a l’ost dal Giapun pudess esser il pli grond vulcan dal mund. Il massiv s’auza plirs kilometers sur il fund da la mar. La muntogna sutmarina en furma d’in scut pudess esser sa furmada cura ch’igl èn sortidas en in lieu enormas quantitads da lava ch’han furmà cun sa sfradentar spundas a pitschna pendenza che s’extendan sur in’immensa surfatscha. Cun tutta probabilitad sa tracti d’in vulcan singul d’ina dimensiun da 650 kilometers lunghezza e 450 kilometers ladezza.

En praticamain tut las culturas èn vulcans la sedia da lur dieus. En la mitologia greca furma l’insla vulcanica Limnos la sedia dal dieu da fieu Hephaistos. Er en la cultura azteca, islandaisa, hawaiana ed en bleras autras giogan vulcans ina rolla centrala entaifer la mitologia.

En la Bibla regordan pliras passaschas a l’erupziun d’in vulcan (per exempel Ex 19,18 e 20,18 sco er Lev 5,23). Plirs scienziads vesan tranter auter pervi da quai en Jahwe restanzas d’in dieu da vulcan.




</doc>
<doc id="12459" url="https://rm.wikipedia.org/wiki?curid=12459" title="Circul administrativ da Bienna">
Circul administrativ da Bienna

Il circul administrativ da Bienna (tudestg "Verwaltungskreis Biel/Bienne", franzos "Arrondissement administratif de Biel/Bienne") è in'unitad administrativa dal chantun Berna en Svizra. Sia chapitala è la citad da Bienna.

Ensemen cun il circul administrativ dal Seeland furma el la regiun administrativa dal Seeland ("Verwaltungsregion Seeland").

Il circul administrativ da Bienna s'extenda en il sid da las muntognas dal Giura, en il nordost dal lai da Bienna, en la val dal flum Aara. Cun be 97,63 km² è el il pli pitschen dals 10 circuls administrativs dal chantun tenor surfatscha, ma quart pli grond tenor populaziun. Dapli che la mesadad dals abitants viva en la chapitala, Bienna. L'entir circul fa part da l'aglomeraziun da Bienna e furma propi in'unica zona urbana.

Il circul administrativ da Bienna è vegnì creà sin il 1. da schaner 2010. Las vischnancas da Bienna ed Evilard furmavan avant il district ("Amtsbezirk") da Bienna, quellas da Lengnau, Meinisberg e Pieterlen appartegnevan al district da Büren entant ch'ils ulteriurs 14 faschevan part dal district da Nidau.


</doc>
<doc id="12460" url="https://rm.wikipedia.org/wiki?curid=12460" title="Circul administrativ da Berna-Mittelland">
Circul administrativ da Berna-Mittelland

Il circul administrativ da Berna-Mittelland è in'unitad administrativa dal chantun Berna en Svizra. Sia chapitala è la citad da Berna.


</doc>
<doc id="12461" url="https://rm.wikipedia.org/wiki?curid=12461" title="Circul administrativ da l'Emmental">
Circul administrativ da l'Emmental

Il circul administrativ da l'Emmental è in'unitad administrativa dal chantun Berna en Svizra. Sia chapitala è Langnau im Emmental.


</doc>
<doc id="12462" url="https://rm.wikipedia.org/wiki?curid=12462" title="Circul administrativ da Frutigen-Niedersimmental">
Circul administrativ da Frutigen-Niedersimmental

Il circul administrativ da Frutigen-Niedersimmental è in'unitad administrativa dal chantun Berna en Svizra. Sia chapitala è Frutigen.


</doc>
<doc id="12463" url="https://rm.wikipedia.org/wiki?curid=12463" title="Circul administrativ da l'Argovia Sura">
Circul administrativ da l'Argovia Sura

Il circul administrativ da l'Argovia Sura è in'unitad administrativa dal chantun Berna en Svizra. Sia chapitala è Wangen an der Aare.


</doc>
<doc id="12464" url="https://rm.wikipedia.org/wiki?curid=12464" title="Circul administrativ da l'Obersimmental-Saanen">
Circul administrativ da l'Obersimmental-Saanen

Il circul administrativ da l'Obersimmental-Saanen (tudestg "Verwaltungskreis Obersimmental-Saanen", franzos "Arrondissement administratif du Haut-Simmental et de Gessenay") è in'unitad administrativa dal chantun Berna en Svizra. Sia chapitala è Saanen.

Ensemen cun ils circuls administrativs da Frutigen-Niedersimmental, Interlaken-Oberhasli e Thun furma el la regiun administrativa da la Part Sura Bernaisa ("Verwaltungsregion Oberland").

Il circul administrativ da l'Obersimmental-Saanen s'extenda sin omaduas varts dal Pass dal Jaun en las valladas bassas dals flums Simme e Sarine (tud. "Saane").

Ina part dal circul – l'uschenumnà Saanenland cun las vischnancas da Gsteig, Lauenen e Saanen – appartegna a la Part Sura Bernaisa.

Il circul administrativ da l'Obersimmental-Saanen è vegnì creà sin il 1. da schaner 2010 e cumprenda tut las vischnancas dals anteriurs districts ("Amtsbezirke") da Saanen e d'Obersimmental.


</doc>
<doc id="12465" url="https://rm.wikipedia.org/wiki?curid=12465" title="Circul administrativ d'Interlaken-Oberhasli">
Circul administrativ d'Interlaken-Oberhasli

Il circul administrativ d'Interlaken-Oberhasli è in'unitad administrativa dal chantun Berna en Svizra. Sia chapitala è Interlaken.


</doc>
<doc id="12466" url="https://rm.wikipedia.org/wiki?curid=12466" title="Circul administrativ dal Giura Bernais">
Circul administrativ dal Giura Bernais

Il circul administrativ dal Giura Bernais è in'unitad administrativa dal chantun Berna en Svizra. Sia chapitala è Courtelary.


</doc>
<doc id="12467" url="https://rm.wikipedia.org/wiki?curid=12467" title="Circul administrativ dal Seeland">
Circul administrativ dal Seeland

Il circul administrativ dal Seeland è in'unitad administrativa dal chantun Berna en Svizra. Sia chapitala è Aarberg.


</doc>
<doc id="12468" url="https://rm.wikipedia.org/wiki?curid=12468" title="Circul administrativ da Thun">
Circul administrativ da Thun

Il circul administrativ da Thun è in'unitad administrativa dal chantun Berna en Svizra. Sia chapitala è Thun.


</doc>
<doc id="12471" url="https://rm.wikipedia.org/wiki?curid=12471" title="Brugg">
Brugg

Brugg è ina vischnanca politica svizra en il chantun Argovia. Ella è la chapitala dal district Brugg.

En el citad e situada dapi il temp medieval ina punt sin il flum Aara.

Par 1.da schaner 2010 an la vischnanca Umiken fusiuno cun Brugg.


</doc>
<doc id="12472" url="https://rm.wikipedia.org/wiki?curid=12472" title="Oberscheunen">
Oberscheunen

Oberscheunen (local "Oberschüüne") u Jegenstorf-Scheunen è in lieu en la vischnanca da Jegenstorf, ch'appartegna al circul administrativ da Berna-Mittelland dal chantun Berna en Svizra.

Oberscheunen, er numnà Jegenstorf-Scheunen, giascha sin la planira auta da Rapperswil. La culegna consista be d'intgins bains. En ses ordost giascha Messen-Scheunen ed en il sid davos il guaud Bangerten.

L'onn 1911 en las vischnancas d'Oberscheunen (Jegenstorf-Scheunen) e da Scheunen (Messen-Scheunen) vegnidas fusiunadas per decret a la vischnanca da Scheunen. Dapli che 100 onns pli tard, il 1. da schaner 2014, han Scheunen e Münchringen fusiunà cun la vischnanca da Jegenstorf. La populaziun refurmada dad Oberscheunen era gia vant part da la plaiv da Jegenstorf. Per quai vegniva la vischnanca era numnada Jegenstorf-Scheunen. Il santeri sa chattava dentant fin viaden ils onns 1990 a Bangerten, ch'appartegna a plaiv bernaisa da Rapperswil. Dapi lura sepuleschan ils dad Oberscheunen lurs morts a Jegenstorf e quels da Messen-Scheunen van sin il santeri da Messen en il Soloturn.


</doc>
<doc id="12473" url="https://rm.wikipedia.org/wiki?curid=12473" title="Messen-Scheunen">
Messen-Scheunen

Messen-Scheunen u simplamain Scheunen (local "Schüüne") è in lieu en la vischnanca da Jegenstorf, ch'appartegna al circul administrativ da Berna-Mittelland dal chantun Berna en Svizra.

Scheunen, er numnà Messen-Scheunen, giascha sin la planira auta da Rapperswil. La culegna consista be d'in aclaun ed intgins bains. En ses nordost giascha Etzelkofen, en il sidvest Oberscheunen ed en il sid davos il guaud Bangerten. En il nord, da l'autra vart dal cunfin chantunal sa chatta Messen SO.

L'onn 1911 en las vischnancas da Scheunen (Messen-Scheunen) ed Oberscheunen (Jegenstorf-Scheunen) vegnidas fusiunadas per decret a la vischnanca da Scheunen. Dapli che 100 onns pli tard, il 1. da schaner 2014, han Scheunen e Münchringen fusiunà cun la vischnanca da Jegenstorf. En fatgs ecclesiastics appartegna la populaziun refurmada da Scheunen a la plaiv da Messen en il Soloturn. Per quai vegniva la vischnanca era numnada Messen-Scheunen, en cuntrast cun Oberscheunen, ch'appartegna a la plaiv da Jegenstorf. Il santeri sa chattava dentant fin viaden ils onns 1990 a Bangerten, ch'appartegna a plaiv bernaisa da Rapperswil. Dapi lura sepuleschan ils da Messen-Scheunen lurs morts a Messen e quels dad Oberscheunen van sin il santeri da Jegenstorf.


</doc>
<doc id="12477" url="https://rm.wikipedia.org/wiki?curid=12477" title="Scheunen">
Scheunen

Scheunen (local "Schüüne") era ina vischnanca politica svizra en il circul administrativ da Berna-Mittelland en il chantun Berna. Il 1. da schaner 2014 è Scheunen vegnì integrà ensemen cun Münchringen en la vischnanca da Jegenstorf.

Scheunen sa chatta sin 575 m s. m., 13 km en lingia directa en il nord da la chapitala chantunala, Berna. La pitschna culegna purila s'extenda en posiziun da buna vista sin ina spunda levamain orientada vers nord da la planira auta da Rapperswil, en la Bassa svizra.

Ils 2,2 km² da l'anteriur territori communal cumprendan ina part da la cuntrada levemain cullinosa en il center da la Bassa bernaisa. Dal sidvest vers il nordost vegn il territori traversà da la val dal "Mülchibach" (affluent dretg dal Limpach) cun ses ferms guauds. La part inferiura da quel vegn er numnà "Länggengraben". En il vest da quella foppa s'extenda l'anteriur intschess communal viaden il "Junkholz" (bis 570 m s. m.) e la regiun da la funtauna dal "Messibach". Vers il sidost tanscha l'areal communal sin l'altezza da Scheunen, en il "Steinerenwald" e fin tar l'ur dal "Mannenbuechwald", nua che sa chatta cun 585 m s. m. il punct il pli aut dal territori.

Il 1997 eran 4 % dal territori abità, 52 % eran guaud e bostgaglia e 44 % vegnivan duvrads per l'agricultura.

La culegna sparpagliada consista da sis gruppas da bains ed intgins bains singuls.

Las vischnancas cunfinantas da Scheunen era fin ils 31 da december 2013 Etzelkofen, Iffwil, Bangerten e Rapperswil (BE) en il chantun Berna e Messen en il chantun Soloturn.

La culegna è vegnida menziunada l'emprima giada il 1226 sut il num "Schunon". Pli tard èn cumparidas las furmas "Scunon" (1239), "Schünon" (1240), "Schunnon" (1387) e "Schünen" (1531). Il toponim va enavos al pled aut tudestg mesaun "schiune" (clavà, modern "Scheune")

A partir dal temp medieval era Scheunen suttamess a la suveranitad dals conts da Kyburg. Il 1406 è la suveranitad davart il territori passada dals Kyburg a Berna, ch'ha integrà Scheunen en la dretgira ("Landgericht") da Zollikofen. Suenter il collaps da l'Ancien Régime (1798) appartegniva la culegna durant la Helvetica al district da Zollikofen ed a partir dal 1803 al district ("Oberamt") da Fraubrunnen, ch'ha obtegnì entras la nova constituziun chantunala dal 1831 il status d'in "Amtsbezirk".

Enfin l'onn 1912 eran Messen-Scheunen ed Oberscheunen duas vischnancas politicas autonomas. L'emprim appartegneva a la plaiv da Messen en il Soloturn, il davos a quella da Jegenstorf. A l'entschatta da l'onn 1912 han las duas vischnancas naninas fusiunadas a la nova vischnanca da "Scheunen". L'appartegnientscha a las differentas plaivs è dentant restada fin il di dad oz.

bla bla bla


</doc>
<doc id="12481" url="https://rm.wikipedia.org/wiki?curid=12481" title="Religiun">
Religiun

Religiun (da latin "religio" ‹diligenza conscienziusa›, ‹premura›, tar "relegere" ‹resguardar›, ‹far attenziun›, oriundamain en il senn dad «observar cun gronda premura segns e prescripziuns») è ina noziun collectiva per in grond dumber da concepziuns dal mund, da las qualas il fundament consista en la cretta respectiva en forzas transcendentas (surterrestras, surnatiralas, sursensualas). Questas forzas na sa laschan betg cumprovar en il senn da la teoria scientifica, mabain sa basan sin experientschas intuitivas ed individualas. Cun quai po esser colliada la cretta en objects sontgs.

La religiun po influenzar a moda normativa ideas da las valurs, furmar il cumportament, agir, pensar e sentir da l’uman ed ademplir en quest connex in’entira retscha da funcziuns economicas, politicas e psicologicas. Damai che religiuns èn caracterisadas d’ina influenza talmain vasta, enserran ellas er il ristg ch’i sa furmian ideologias religiusas.

Il term ‹religiun› vegn duvrà tant per la ‹religiusadad› individuala sco er per ‹religiuns› en il senn collectiv. Er l’adjectiv ‹religius› sto vegnir resguardà mintgamai en ses context respectiv: el po sa referir tant ad ina u pliras religiuns ubain a la religiusadad d’in singul uman. Cumbain che omadus champs cumpiglian in’enorma vastezza, sa laschan tuttina formular intgins elements universals ch’ins chatta en tut las culturas dal mund. Igl èn quai il giavisch individual da chattar in senn, in’orientaziun morala ed in’explicaziun dal mund; ultra da quai la cretta collectiva en forzas surnatiralas ch’influenzescha en ina moda u l’autra la vita dals umans; en pli la brama che l’existenza da quest mund s’uneschia cun ses origin da l’auter mund. Per part vegnan questas explicaziuns da standard però crititgadas.

Las pli grondas religiuns (er enconuschentas sco religiuns mundialas) èn il cristianissem, l’islam, il hinduissem, il budissem, il taoissem, il sikhissem, il giudaissem, il bahaissem ed il confuzianissem. Il dumber e la ritgezza da furmas da las religiuns istoricas e contemporanas surpassa però per lunschor las religiuns mundialas.

Tut las culturas premodernas cumpigliavan ina religiun. Concepziuns dal mund religiusas e sistems da dar senn a la vita stattan savens en ina lunga tradiziun. Pliras religiuns disponan d’elements parentads – sco la communicaziun cun essers surnatirals en rom da ductrinas dal salit, sistems da simbols, cults e rituals – u sa basan ina sin l’autra sco per exempel giudaissem e cristianissem. Ina sistematica fundada da tut las religiuns che preschenta lur relaziuns da parentella e lur genesa istorica furma in desiderat da la scienza da las religiuns che n’ha betg anc pudì vegnir accumplì.

Intginas religiuns sa basan sin sistems filosofics en il vast senn dal pled u han recepì tals. Autras han ina pli ferma orientaziun politica, per part schizunt teocratica. E puspè autras accentueschan plitost aspects spirituals. Zonas d’interferenza datti praticamain en tut las religiuns e surtut er areguard lur recepziun e pratica tar ils singuls umans. Numerusas religiuns èn organisadas sco instituziuns; en blers cas po vegnir discurrì d’ina cuminanza religiusa.

Da la perscrutaziun scientifica da las religiuns e (per part) da la religiusadad s’occupa surtut la scienza da las religiuns, en pli l’istorgia, la sociologia, l’etnologia, la fenomenologia, la psicologia e la filosofia. Ils concepts, las instituziuns e las furmas da religiuns vegnan messas en dumonda a moda punctuala u generala tras la critica da las religiuns.

I n’exista nagina definiziun precisa ed incontestabla da ‹religiun›, mabain be emprovas da s’avischinar al fenomen. En general sa laschan differenziar access substanzialistics d’access funcziunalistics. Definiziuns substanzialisticas emprovan da definir las caracteristicas da religiuns areguard lur relaziun tar il sontg, transcendent u absolut; tenor Rüdiger Vaas e Scott Atran furma la relaziun tar il transcendent la differenza centrala da la religiun envers tut il betg religius.

Tenor la chapientscha funcziunalistica vegn empruvà da definir religiuns a basa da lur rolla entaifer e per la cuminanza. Ina da las pli enconuschentas definiziuns da la religiun (cristiana) deriva da Friedrich Schleiermacher e sa cloma: Religiun è «il sentiment da la dependenza absoluta da Dieu».

Ina definiziun substanzialistica tenor Gustav Mensching è la suandanta: «Religiun è la confruntaziun viventa cun il sontg e l’agir respundent da l’uman che vegn dominà dal sontg.» Tenor il scienzià da religiuns Peter Antes sa tracti tar religiun da «tut las imaginaziuns, tenutas ed acziuns envers la realitad, la quala ils umans acceptan e denomineschan sco pussanzas u pussanza, sco spierts u er demons, sco dieus u dieu, sco il sontg u absolut u la finala er be sco il transcendent.»

En il latin aveva il pled "religio" differentas muntadas: ‹tema da Dieu›, ‹pietusadad›, ‹sontgadad›, ma er ‹resguard›, ‹scrupel›, ‹obligaziun›, ‹conscienziusadad› u ‹superstiziun›. L’etimologia dal term na sa lascha betg deducir cun tutta segirezza. I na sa tracta en mintga cas betg d’in terminus da la religiun vegl romana. Las pli veglias attestaziuns derivan da las cumedias da Plautus (ca. 250–184 a.C.) e dals discurs politics da Cato (234–149 a.C.).

Tenor Cicero (emprim tschientaner a.C.) va "religio" enavos sin "relegere", quai che munta verbalmain ‹prender si, rimnar ensemen, plegar› resp. en in senn metaforic ‹prender en consideraziun, far attenziun›. Cicero ha pensà al cult dal tempel, il qual stueva vegnir tegnì conscienziusamain. A questa "religio" (observaziun conscienziusa da reglas tradidas) ha el mess en fatscha la "superstitio" (tenor la muntada oriunda "extasa") sco furma da spiritualitad exagerada (far uraziun ed unfrir dis a la lunga). En il temp medieval èn alura ils conventuals – en il senn d’ina aduraziun da Dieu ‹professiunala› – vegnids numnads "religiosi". Questa muntada ha il term mantegnì fin oz en il dretg canonic catolic-roman.

A l’entschatta dal quart tschientaner ha l’apologet Lactantius percunter manà enavos il pled "religio" sin "religare" (‹liar›), e quai en in text en il qual el sa fatschenta a moda polemica cun la concepziun da Cicero davart la differenza tranter "religio" e "superstitio". El è stà da l’avis ch’i sa tractia tar la "religio" d’in ‹liom da pietusadad› che lia il cartent a Dieu. Da vart dals linguists vegn questa provegnientscha però giuditgada a moda sceptica, damai ch’i na dat nagins pleds cumparegliabels che derivan da l’emprima conjugaziun latina e tar ils quals il suffix "-are" fiss sa sviluppà senz’auter a "-ion".

Per designar la religiun en tut ses aspects han ins duvrà durant il temp medieval ed en il temp modern tempriv las expressiuns "fides" (‹cretta›), "lex" (‹lescha›) e "secta" (da "sequi", ‹suandar›, pia ‹suita, direcziun, partida›). "Religiun" ha l’emprim designà ductrinas che vegnivan – tut tenor l’atgna opiniun – resguardadas sco correctas u faussas. Pir suenter la refurmaziun, surtut dal temp da l’illuminissem, è sa furmà in term da religiun pli abstract, al qual sa refereschan las emprovas da definiziun odiernas.

La gronda part da las linguas betg europeicas han enconuschì fin en il 19avel tschientaner nagina correspundenza al term ‹religiun›. Savens vegniva il fenomen circumscrit cun plirs terms. La creaziun d’agens terms è succedida relativamain tard. Quai vala per exempel per la noziun ‹hinduissem›, la muntada dal qual è ultra da quai sa midada pliras giadas.

L’etnolog ed antropolog austriac Karl R. Wernhart ha classifitgà las structuras fundamentalas dal religius che cumparan en tuttas religiuns e culturas – ed independentamain da lur midada cuntinuanta – sco suonda: 


Respostas sin las «dumondas metafisicas cardinalas da la vita»:

Blers scienziads (t.a. A. Giddens, L. A. Kirkpatrick, A. Newberg ed E. d’Aquili) accentueschan areguard l’orientaziun surtut l’aspect da la segirezza per il singul u ses conumans. Tenor lur opiniun cuntentan las religiuns il basegn d’avair in’assistenza e stabilitad en connex cun las temas existenzialas; ellas porschan confiert, protecziun e dattan senn en vista a suffrientscha, malsogna, mort, povradad, miseria e malsegirezza. Tenor la teoria da liom da Kirkpatrick sa tracti tar il Dieu (cristian) d’ina persuna da referiment cumpensatorica en il cas che persunas da referiment umanas (geniturs, magister e.a.) mancan u sa mussan sco insuffizients. Questa supposiziun ha R. K. Ullmann pudì confermar a moda empirica. 

Boyer ed Atran crititgeschan percunter la funcziun da segirezza ed orientaziun. Els fan valair che bleras religiuns tschentan dapli dumondas che quai ch’ellas respundan, che l’idea dal salvament saja savens inexistent, ch’i dettia – malgrà las religiuns uffizialas – savens ina cretta en nauschaspierts e strias e che er bleras confessiuns cristianas na sminueschian betg be las temas, mabain stgaffeschian er novas. Cuntrari a Wernhart reduceschan ils dus scienziads las universalias da la religiun sin dus basegns umans: cooperaziun ed infurmaziun. 

Mintga cartent ha aspectativas, speranzas e desideris, ils quals chattan lur expressiun – tut tenor la cretta e l’orientaziun religiusa – en differentas praticas:

Dapi l’entschatta da la scienza da las religiuns han ins adina puspè empruvà da reconstruir la parentella istorica che vegn postulada tranter ils divers sistems da cretta e da stabilir da quai ina tipologia e sistematica da las religiuns. Tar las religiuns mundialas sa lascha quai far a moda relativamain simpla, damai che quellas disponan da funtaunas scrittas; tar las religiuns etnicas – resp. per la totalitad da las religiuns – n’è quai però betg anc reussì en ina moda e maniera che correspunda a las pretensiuns odiernas.

Teorias pli veglias davart in cult d’urs preistoric u ina ‹religiun originara› unitara valan oz sco antiquadas. Percunter ha la dataziun da picturas da cuvels e d’instruments da musica dal temp paleolitic tardiv – la quala era vegnida messa en dumonda sur lung temp – pudì vegnir cumprovada. Da quai è resultà in consens scientific areguard il cumenzament da l’istorgia da la religiun umana. Tenor quella vegnan sepulturas e (pli tard) objects da fossa renconuschids sco segns archeologics temprivs per expressiuns religiusas. Quels sa laschan cumprovar a partir da ca. 120 000 a.C. en il temp paleolitic mesaun tant tar l’homo sapiens sco er tar l’uman da Neandertal. Tranter la fin dal temp paleolitic mesaun e l’entschatta dal temp mesolitic ha il homo sapiens sviluppà furmas d’expressiun pli cumplexas ch’èn sa manifestadas en artisanat pitschen, picturas da cuvels, pli tard en furma da fossas custaivlas ed a l’entschatta dal temp neolitic en il Proxim Orient er en furma d’edifizis che surpassan ils auters (sco per exempel il lieu d’exchavaziun Göbekli Tepe en la Tirchia odierna che vegn interpretà sco tempel).

A partir da ca. 40 000 a.C. – cura che cumparan sculpturas artisticas, picturas ed instruments da musica – daventan ils indizis pli evidents. Tge cuntegns e concepts religius che sa laschan attribuir a quests artefacts n’è però betg cler resp. sto restar speculativ.

Bleras da las religiuns che vegnan anc oz pratitgadas han lur ragischs en il temp preistoric. Autras religiuns temprivas n’existan oz betg pli e sa laschan tschiffar be malamain areguard lur cuntegn, damai che quel è vegnì dà vinavant a moda be rudimentara e ch’ils artefacts che vegnan chattads da l’archeologia illustreschan concepts religius be a moda indirecta. 

Er là nua ch’igl existan funtaunas scrittas fitg vastas (per exempel tar las religiuns anticas dals Grecs e Romans) èn las enconuschientschas davart la pratica cultica e l’exercizi da la religiun individual fitg marginalas. Savens pertutga la savida ch’è avant maun surtut la mitologia; uschia san ins per exempel inqual chaussa davart la mitologia dals Celts e Germans, entant che lur pratica cultica n’è strusch enconuschenta.

A las religiuns istoricas appartegnan (structurà tenor criteris geografics e cronologics):










L’istorgia da religiuns concretas vegn mintgamai tractada en ils artitgels respectivs. I sa laschan tranter auter differenziar las suandantas religiuns singulas u gruppas da religiuns (en successiun alfabetica):

En general vegnan las suandantas tschintg religiuns subsummadas sut il term ‹religiuns mundialas›: cristianissem, islam, hinduissem, budissem, giudaissem. Ina definiziun pli vasta dal term enserra savens er las suandantas religiuns: taoissem, bahaissem e confuzianissem (per part er sikhissem). Betg mintgina da questas religiuns ha però intenziuns universalas u missiunescha a moda activa; e betg da mintgina pon ins daventar senz’auter commember u che quella dumbrass in grond dumber d’aderents. Quests ed auters puncts renvieschan a la problematica dal term, il qual vegn per ordinari evità entaifer la scienza da las religiuns per guntgir difficultads da definiziun.

Entaifer la societad cristiana dal temp medieval era quasi l’entira realitad da la vita suttamessa a l’autoritad da la religiun. En il decurs dal temp modern ha la religiun instituziunalisada però pers pli e pli pussanza. Al lieu da la teologia han las scienzas natiralas e las scienzas umanas acquistà adina dapli autoritad, per exempel en dumondas davart l’evoluziun u l’etica/il dretg – champs ch’eran suttamess antruras a la religiun. La tendenza da sparter adina pli fitg las domenas da la baselgia e dal stadi vegn numnada secularisaziun. Las emprovas d’explitgar quest svilup sa basan per ordinari sin las ideas da l’umanissem e da l’illuminissem, sin influenzas da l’industrialisaziun sco er sin la superaziun dal stadi corporativ feudal cun las midadas politicas, economicas, socialas, culturalas e da dretg ch’èn stadas colliadas cun quella. Questa vieuta ha tschiffà tut ils champs da la societad ed uschia er las religiuns; per part èn quellas sa mussadas intolerantas envers quest svilup ed han reagì cun potenzial da violenza, per part è il champ da las religiuns però er daventà pli pluralistic e pli avert e tolerant envers autras ideas e crettas.

En l’Europa ha il cristianissem pers dapi la fin dal 19avel tschientaner reputaziun ed influenza sociala e politica. La gronda part dals pajais dal vest tradiziunalmain cristians èn confruntads cun la mancanza da spirituals e cun in dumber da sortidas da la baselgia creschent. Quai sa lascha illustrar en spezial a l’exempel da la Frantscha: cun la Revoluziun dal 1789, il Code civil dal 1804 e la lescha areguard la separaziun da baselgia e stadi a l’entschatta dal 20avel tschientaner è vegnì introducì in strict laicissem e l’influenza da la baselgia sin la societad è tschessada.

La pussanza materiala e spiertala tschessanta da las grondas baselgias cristianas – la quala Friedrich Nietzsche aveva commentà la fin dal 19avel tschientaner cun ils pleds «Dieu è mort» – è vegnida e vegn anc adina deplorada d’intgins pensaders religius. Els argumenteschan ch’i saja collià cun quest svilup ina reducziun dals standards etics e che l’uman vegnia tschentà sco mesira da tut. Tenor la devisa «Senza Dieu è tut lubì» possian s’augmentar acziuns destructivas ed in pensar nihilistic. Per talas consequenzas na datti però nagins indizis evidents.

En l’Uniun sovietica (surtut sut Stalin), en la Germania naziunalsocialistica ed – a moda main exprimida – en ils stadis da l’ost suenter il 1945 pudeva in’activitad religiusa publica manar a dischavantatgs socials u schizunt a deportaziun u sentenzia da mort. Perquai è la cumpart dals commembers da cuminanzas religiusas che pratitgava avertamain stà relativamain bass. Suenter la fin da l’Uniun sovietica sa lascha observar in svilup ambivalent; en la Germania da l’Ost gioga la religiun organisada vinavant be ina rolla marginala; en la Pologna percunter è ella enragischada fitg ferm.

Numerus studis cumprovan dumbers da visitaders tschessants en baselgias, sinagogas ed autras instituziuns religiusas, per exempel en la Gronda Britannia, en Germania u en Frantscha; quai però senza che la muntada da las baselgias sco instituziuns publicas vegniss messa en dumonda. En la gronda part dals stadis europeics appartegnevan il 2005 anc dapli che 50 % dals abitants ad ina baselgia cristiana. En la Pologna, l’Irlanda, la Spagna e l’Italia vala la baselgia catolica, a la quala appartegnan mintgamai bundant 80 % da la populaziun, sco pussanza cun influenza politica. En blers pajais europeics èsi usità d’appartegnair almain formalmain ad ina da las religiuns. Dapi intgins decennis, e surtut dapi la fin dal 20avel tschientaner, datti però er la tendenza che surtut glieud giuvna – e quai en tut il mund – s’orientescha puspè a furmas religiusas instituziunalisadas u autras.

Cuntrari a la secularisaziun en l’Europa daventan surtut l’islam ed il cristianissem, ma er il budissem, adina pli impurtants en las ulteriuras parts dal mund. Er en ils Stadis Unids e l’America Latina munta la religiun anc adina in impurtant factur. En l’Africa è l’influenza dal cristianissem creschida en il decurs dal 20avel tschientaner. En il mund arab è l’islam l’element ch’influenzescha il pli ferm la societad. Er en parts da l’Asia è l’islam daventà pli ferm, sco en l’Indonesia, il Pakistan, l’India e Bangladesch. En la Republica Populara da la China han ins schluccà ils scumonds correspundents, uschia che las cuminanzas religiusas registreschan modestas creschientschas. Da las baselgias e cuminanzas religiusas cristianas nodan ils missiunars evangelicals – ch’attribueschan sasezs al protestantissem – il pli aut dumber da conversiuns.

Perscrutaziuns pli novas rendan attent al fatg ch’i dat en societads contemporanas ina relaziun tranter demografia e religiun, la quala sa lascha cumprovar statisticamain. En communitads religiusas è il dumber d’uffants per part marcantamain pli aut che en societads da tenuta plitost seculara. Exempels furman las famiglias da derivanza tirca en Germania, ch’appartegnan per gronda part a l’islam sunnitic, gruppas evangelicalas en ils Stadis Unids (ed adina dapli er en l’Europa) sco er ils members dal giudaissem ortodox en l’Israel. En vista al svilup da la populaziun mundiala vegn quest fenomen betg be giuditgà a moda positiva, mabain er a moda negativa. 

En la gronda part dals stadis commembers da las Naziuns unidas è il dretg sin libertad religiusa garantì en il fratemp a basa legala; ma betg adina vegn quest princip er suandà en la vita da mintgadi. Da l’autra vart datti anc pajais ch’enconuschan insumma nagin dretg areguard la libra tscherna da la religiun (sco per exempel l’Arabia Saudita u la Corea dal Nord) resp. pajais en ils quals la libertad d’agir d’individis e gruppaziuns religiusas è limità. Ils Stadis Unids percunter concedan a praticamain mintga communitad che designescha sasezza sco religiusa il status d’ina "religious community" cun ils dretgs correspundents. 

Dapi che pievels indigens vegnan renconuschids pli e pli, vegnan er revitalisadas religiuns etnicas (per exempel tar ils Tuvans en China ed en Russia, tar blers Indians da l’America dal Nord u tar ils Sams da la Scandinavia). Savens n’èn questas furmas religiusas però betg identicas cun lur furmas tradiziunalas: per part è la savida gia ida a perder, per part sa fa valair l’influenza d’autras religiuns; vitiers vegn il fatg ch’ins sa referescha a interpretaziuns (scientificas u esotericas) d’auturs dal vest che n’èn betg adina correctas. 

La basa statistica per pudair far indicaziuns precisas davart l’appartegnientscha religiusa en tut il mund è fitg diffusa. Per l’ina sa differenzieschan ils stadis e las singulas cuminanzas religiusas areguard la moda e maniera co ch’ellas registreschan las datas; per l’autra sa differenzieschan ils pajais fitg ferm areguard lur cundiziuns da partenza. Be davart stadis ch’enconuschan la libertad da religiun sa laschan gudagnar cifras precisas. Ma er là è la varianza gronda: resultats divergents èn per exempel da spetgar tut tenor sche l’appartegnientscha ad ina cuminanza religiusa vegn definida tras l’administraziun statala ubain en furma d’interrogaziuns persunalas. En cas da reschims che na concedan nagina libertad da cretta u che sa resguardan uffizialmain sco ateistics èsi strusch pussaivel da gudagnar in maletg realistic. Vitiers vegn anc ch’er las religiuns mundialas èn fitg eterogenas: il cristianissem en pajais africans sa differenziescha per exempel en blers puncts da quel che vegn vivì en pajais scandinavs; al giudaissem vegnan er attribuids gidieus betg religius; al cristianissem en blers pajais tut las persunas che pajan taglia da baselgia, independent sch’els èn cartents u betg; a l’islam tut ils burgais da l’Arabia Saudita. Diffus daventa il maletg t.a. er perquai che uffants e giuvenils vegnan attribuids a la cretta da lur geniturs, er sch’els na sa sentan betg colliads cun quella. Ed er ils stadis cun in sistem statistic etablì na sa laschan betg senz’auter cumparegliar in cun l’auter, perquai che lur metodica po esser vaira differenta. 

Tenor in studi da giuvenils ch’è vegnì manà tras il 2006 en Germania crain 30 % dals giuvenils tranter 12 e 24 onns ch’èn vegnids dumandads en in Dieu persunal, 19 % en ina pussanza surnatirala, entant che 23 % han fatg indicaziuns plitost agnosticas e 28 % na crain ni en in Dieu ni en ina pussanza superiura.

Gia l’emprova da vulair s’avischinar a moda scientifica al term ‹religiun› è colliada cun grondas difficultads: co sa lascha chattar ina definiziun che cumpiglia tut las religiuns e tut las epocas istoricas e cun la quala sa lascha lavurar a moda scientifica? Savens èn las definiziuns ubain memia stretgas, uschia ch’impurtants moviments religius na vegnan betg resguardads, ubain che la noziun ‹religiun› daventa memia diffusa, uschia ch’i na sa laschan far cun quella naginas cumparegliaziuns tranter las singulas religiuns. Da vulair sa fatschentar a moda scientifica cun in object da retschertga, dal qual la definiziun na lubescha nagina determinaziun clera, sa mussa sco ordvart difficil.

Malgrà quai è religiun «ina realitad sociala, in process da communicaziun specific che creescha realitads ed il qual gudogna tras interacziuns socialas sez ina furma reala»; e perquai èn la noziun e ses cuntegn necessariamain suttamess a l’interess scientific. Tar ils concepts che vegnan preschentads qua è adina da tegnair avant egl las difficultads da definir la noziun, las qualas cuntrasteschan cun la necessitad scientifica da sa fatschentar cun il fenomen real ‹religiun›.

Il spiert avantgardist da l’illuminissem Jean-Jacques Rousseau ha crititgà en si’ovra ‹Du contrat social› (1762) la religiun sco ina da las funtaunas fundamentalas per guerra ed abus da la pussanza. A medem temp ha el però constatà ils sentiments religius dals umans. El ha sviluppà il model d’ina religiun civila che correspundia a las pretensiuns politicas d’ina societad ‹libra› ed illuminada. Da quella duevan far part da renconuscher l’existenza da Dieu, d’ina vita suenter la mort, da la recumpensa per giustia ed ingiustia, l’inviolabilitad dal contract social e da las leschas e la finala la toleranza. Questa nova religiun civila dueva valair per tut ils burgais e gidar a stabilisar la cuminanza.

Ses rival illuministic Voltaire ha crititgà anc pli ferm las dogmas e la pussanza da la baselgia catolica. El è s’engaschà a favur d’in deissem tolerant e dirigì da la raschun che dueva exister independent da las religiuns d’enfin qua ed ha accentuà la nizzaivladad morala da la cretta en Dieu. El era persvas che las forzas en l’univers suondian cleras leschas, ch’igl existia in’intelligenza superiura, è partì da l’immortalitad da l’olma e da la libra voluntad da l’uman – tut posiziuns ch’el ha a medem temp er puspè mess en dumonda. La cretta en sontgas scrittiras u en Jesus Cristus sco figl da Dieu ha el però refusà.

Immanuel Kant ha formulà il 1793 en sia scrittira ‹Die Religion innerhalb der Grenzen der blossen Vernunft› si’idea d’ina religiun raziunala. El ha sviluppà ina religiun filosofica che postulescha il princip dal nausch. Il nausch saja in element immanent da l’esser uman. Kant parta da l’existenza da Dieu e da l’immortalitad da l’olma. Dieu na sa laschia però betg cumprovar. Tenor Kant dispona be il cristianissem – cuntrari ad autras religiuns ‹antiquadas› u ‹ritualisadas› sco il giudaissem e l’islam – d’ina ductrina e morala, la quala la filosofia po renconuscher. In agir moral consequent n’è tenor quai betg pussaivel senza la cretta en la libertad, l’immortalitad da l’olma e Dieu. Perquai saja la morala l’element originar per propi. La religiun percunter transfurma las obligaziuns moralas en leschas divinas. Consequentamain succedia la religiun a leschas moralas gia existentas. Per eruir ils duairs umans per propi stoppian ins filtrar or da mintga religiun ils dretgs elements. Praticas ritualas da las differentas religiuns sbitta Kant sco ‹rauba da preraglia›. Areguard la teoria da l’enconuschientscha ha Kant gì ina tenuta agnostica.
Il criticher da religiun Ludwig Feuerbach ha declerà il 1841 la religiun sco «l’emprima ed indirecta chapientscha da sasez da l’uman. (...) en la religiun imaginescha l’uman ses agen esser zuppà.» Tenor questa teoria projectescha l’uman religius tut quai ch’el resenta sco vair, gist e bun en apparientschas autonomas ordaifer ses agen esser. Questas apparientschas po l’uman s’imaginar sco ina u pliras persunas cun ina sfera d’acziun limitada u illimitada. Sias noziuns dal vair, gist e bun denominescha el tut tenor sco dieus sectorials resp. sco singul dieu ubain a moda impersunala sco forzas, pussanzas, effects, leschas e.a. Co ch’el fa quai sa drizza tenor tradiziuns e svilups regiunals. Consequentamain na resguarda Feuerbach religiun betg pli sco sistem ch’explitgescha il mund e ch’oblighescha ils umans, mabain sco champ da perscrutaziun etnologic.

Sa referind a Feuerbach ha Karl Marx numnà il 1844 en si’introducziun a la critica da la filosofia da dretg da Hegel la religiun sco «l’opium dal pievel» – ina sentenzia che dueva daventar proverbiala. In patratg central tar Marx è l’idea che las creatiras domineschian lur agens creaturs: «Sco che l’uman vegn dominà en la religiun da la creaziun da ses agen chau, uschia vegn el dominà en la producziun chapitalistica da la creaziun da ses agen maun.»

Da la pretensiun da Feuerbach a l’uman «da sa liberar da l’illusiun davart ses stadi» tira Marx la consequenza «da bandunar in stadi che sa basa sin l’illusiun». Tenor Marx produceschan ils umans la religiun sco ina schientscha mundiala fallada areguard il stadi e la societad, damai che quels eran alienads da sasezs en ils urdens socials d’enfin qua. «D’abolir la religiun sco fortuna illusorica dal pievel» munta per el perquai da «pretender sia fortuna per propi».

Da Friedrich Nietzsche deriva la sentenzia «Dieu è mort!» che vegn adina puspè citada sco patratg da la moderna. El cuntinuescha, e quai è main enconuschent: «Dieu resta mort! E nus al avain mazzà! Co ans consolain nus, nus assassins da tut ils assassins?» Il filosof ha giuditgà la muntada creschenta da las scienzas natiralas e spiertalas sco er la critica da religiun radicala sco motivs per il declin da la (morala) cristiana. Ma el n’ha betg postulà da vulair revocar il succedì, mabain ha intimà da sa confruntar cun la nova situaziun. 

En la tradiziun da Feuerbach e Nietzsche ha il fundatur da la psicanalisa Sigmund Freud interpretà la religiun sco neurosa obsessiva e cumportament da defensiun infantil. L’uman primar haja persunalisà las forzas da la natira ed auzà quellas a pussanzas protectivas per che quellas al sustegnian en sia inabilitad da gidar sasez. Quest muster da cumportament sa basa sin l’experientscha da l’uffant pitschen dal bab che protegia e punescha. Da quai resulta ina relaziun ambivalenta envers il bab, la quala maina en la vegliadetgna da creschì a la ‹cretta›. L’uman haja tema da las divinitads e tschertgia a medem temp lur protecziun. Sa referind a la teoria da l’evoluziun da Charles Darwin ha Freud descrit la ‹stirpa primara› cun in manader despotic che pudeva disponer da tut las dunnas da la stirpa. Ses figls al aduravan, ma avevan er tema dad el. Or da schigliusia han els mazzà communablamain lur progenitur. Da quai saja sa resultà il cumplex d’Edipus. Il sentiment da culpa da l’entira umanitad (l’imaginaziun dal ‹putgà original›) furmia pia il cumenzament da l’organisaziun sociala, da la religiun e – collià cun quai – da la restricziun sexuala.

Cuntrari a Freud parta la psicologa da religiun Ana-Maria Rizzuto dal fatg che l’imaginaziun da Dieu constitueschia ina part necessaria da la furmaziun da l’agen jau. Tenor quest’idea sviluppan ils uffants da la vasta paletta da fantasias areguard eroxs e creatiras magicas lur maletg da Dieu specific, e quai en rom dal sistem da referenza da lur geniturs e da lur ambient.

Dad Erich Fromm deriva in’ulteriura definiziun sociopsicologica. Sco religiun ha el resguardà mintga sistem da pensar e d’agir che vegn partì d’ina gruppa e che porscha al singul in rom d’orientaziun ed in object da sacrifizi.

Il filosof postmodern Peter Sloterdijk attribuescha a la religiun l’effect d’in sistem d’immunitad psicosemantic. En il decurs dal svilup cultural saja l’uman vegnì pli avert, ma er pli vulnerabel. La religiun qualifitgeschia l’uman da guarir sez «blessuras, invasiuns ed offaisas». Per Sloterdijk n’è betg Dieu la perla en la conchiglia da la teologia, mabain «la savida davart guariziun, e quai dal stgalim biologic fin ad in stgalim spiritual».

Jürgen Habermas, il pli prominent represchentant da la teoria critica, accentuescha dapi la fin dal onns 1990 l’influenza positiva da la religiun (cristiana) sin sistems da valurs democratics, entant che Theodor W. Adorno ha chapì la religiun – en la tradiziun marxistica – sco «projecziun da la societad» ed ha purtà la sociologia da religiun tenor Durkheim sin il punct resumond che «la societad aduria en la religiun sasezza».

La dumonda che stat en il center da l’istorgia da religiun sa cloma: «È il svilup da la religiun suttamess ad in’evoluziun socioculturala directa u è ella be in product lateral d’auters svilups cognitivs?» In process evoluziunar premetta adina facturs selectivs; la dumonda sa lascha perquai be respunder cun eruir facturs indubitabels che procuran a glieud cartenta en ina moda u l’autra avantatgs da surviver.

En la fasa tempriva da l’occupaziun scientifica cun religiun han predominà models evoluziunistics; quels han resguardà ils singuls eveniments sco etappas entaifer svilups globals, als quals vegniva quasi attribuì caracter da leschas da la natira. In exempel furma la teoria da James Frazer che descriva il svilup da la magia sur la religiun fin tar la scienza. A questas posiziuns teleologicas mancava savens in fundament empiric adequat; ultra da quai cuntegnevan ellas per il pli valitaziuns explicitas u implicitas e na sa laschavan savens betg applitgar sin il cas singul d’eveniments concrets entaifer l’istorgia da la religiun. En la scienza da la religiun moderna giogan quels be anc ina rolla sco furniturs da material e sco part da l’istorgia dal rom.
Or da la perspectiva d’ina filosofia da l’istorgia ha Karl Jaspers fastizà ina perioda axiala che tanscha da ca. 800 fin 200 a.C. En quel han innovaziuns spiertalas centralas marcà l’istorgia da la filosofia e da la religiun en China, en l’India, en l’Iran ed en Grezia. Jaspers ha interpretà quai sco ina fasa cumplessiva d’ina «spiritualisaziun» da l’uman che saja s’exprimida en filosofia e religiun ed a moda secundara er en il dretg e la tecnologia. Cun questa interpretaziun pluralistica è Jaspers surtut sa drizzà cunter ina concepziun da l’istorgia universala che s’orientescha primarmain al cristianissem. En cuntrast cun las religiuns da palentada, las qualas el ha refusà, ha el concepì en si’ovra ‹Der philosophische Glaube angesichts der Offenbarung› in’avischinaziun filosofica ad ina transcendenza, e quai en vista a las ideas da tutpussanza umanas.

Las ideas spiritualas e religiusas da culturas senza scrittira vegnan savens numnadas ‹religiuns da la natira›, scientificamain pli correct ‹religiuns etnicas› u er (antiquà) ‹animissem›. Pervi da lur ‹primitivitad› supponida èn quellas vegnidas resguardadas sur lung temp sco las furmas da religiun las pli veglias. Ma er ellas èn suttamessas ad ina vieuta istorica e na vegnan perquai betg pli interpretadas oz senz’auter en il senn d’ina tradiziun nunmidabla. Il cuntrari: pervi da la mancanza da dogmas e lur gronda capacitad da s’adattar a novas cundiziuns èn ellas tuttas da resguardar sco pli giuvnas che las autras religiuns enconuschentas. Malgrà quai èn numerus preistorichers er vinavant da l’avis che las religiuns preistoricas sa laschian reconstruir or da la cumparegliaziun cun las ‹religiuns primitivas› odiernas. Cun far quai vegn survesì ch’era quests sistems da cretta han enconuschì insacura in’entschatta ch’ins sto s’imaginar bundant pli simpla ch’ils maletgs dal mund cumplexs dals pievels indigens dad oz.

En general vegn postulada oz in’evoluziun directa da las religiuns che stat en stretga correlaziun cun las midadas da las structuras socialas, damai che quellas influenzeschan apparentamain a moda positiva tscherts aspects da la convivenza. Davart ils avantatgs da selecziun concrets èn ils scienziads però anc adina da different’opiniun. I na sa lascha ni cumprovar indubitablamain in effectiv positiv da la religiun sin il cumportament altruistic ni in’influenza concreta sin la rata da reproducziun. Ultra da quai crititgescha Ina Wunn che blers models postuleschian anc adina in svilup progredint, quai che degradeschia religiuns etnicas e politeisticas. A basa da quai vegnian er giustifitgadas las repressalias da singuls stadis envers lur minoritads religiusas en il senn dal progress.

Il davos temp sa manifestescha er en l’istorgia da la religiun in svilup vers in’istorgia universala sco object da perscrutaziun, entant ch’il studi da l’istorgia da singulas religiuns u spazis culturals tschessa in pau. Da l’autra vart vegnan concepts teoretics sco la secularisaziun u la pluralisaziun puspè resguardads pli ferm.

Ponderaziuns sociologicas vegnan gia applitgadas sin la religiun dapi l’antica greca, almain tar Xenophanes: «Sch’ils chavals avessan Dieus, guardassan quels ora sco chavals.»

Tenor Ferdinand Tönnies (1887), in dals cunfundaturs da la sociologia, furma la religiun entaifer la ‹cuminanza› l’equivalent tar l’‹opiniun publica› en la ‹societad›. Religiun ed opiniun publica èn mintgamai la furma mentala da la cuminanza resp. societad (sper la politica e l’economica). Entaifer la cuminanza chapeschan ils umans sasezs sco «servients d’in collectiv surordinà»; perquai èn els abels da far gronds sacrifizis a favur d’ina instanza superiura postulada. Tut auter sa preschenta la situaziun tar umans ch’èn s’unids en societads: Qua vegnan tuttas furmas collectivas resguardadas sco med per cuntanscher lur finamiras individualas; correspundentamain vegn la societad respectiva sustegnida u cumbattida tenor criteris utilitaristics. En quest senn, uschia Tönnes, han la religiun e l’opiniun publica ferms tratgs cuminaivels sco per exempel l’intoleranza envers opiniuns divergentas.

Tenor Émile Durkheim (1912), in ulteriur fundatur da la sociologia, attribuescha la religiun tant a fortifitgar structuras socialas sco er a stabilisar il singul. Sia chapientscha da religiun è cun quai ina funcziunalistica. Tenor Durkheim è la religiun in sistem solidaric che sa referescha a persvasiuns e praticas, las qualas cumpiglian chaussas che vegnan resguardadas sco sontgas e che collian en ina cuminanza morala, sco per exempel ina baselgia, tut ils commembers in cun l’auter. Da quai resultan trais aspects da religiun: las persvasiuns (mitus), las praticas (rituals) e la cuminanza a la quala questas persvasiuns e praticas sa refereschan. Sper auters facturs designescha Durkheim er la cretta sco in element da la pussanza che la societad exercitescha sur da ses commembers. In dals aspects ils pli remartgabels da sia chapientscha da religiun è la differenziaziun tranter il sacral ed il profan. Quella lubescha da definir religiun senza referir a Dieu, dieus u divinitads surnatiralas e vegn er applitgada ordaifer la sociologia. Ella furma medemamain la basa dal term ‹religiun seculara› (tar Max Weber: ‹religiun da quest mund›); cun quel vegnan designadas concepziuns dal mund che ‹aduran› fenomens da quest mund sco per exempel il stadi, ina partida u in manader politic quasi a medema moda sco che quai è il cas tar las religiuns.
Max Weber è s’occupà a l’entschatta dal 20avel tschientaner a moda extendida cun il fenomen ‹religiun› ord vista sociologica. El differenziescha tranter religiun e magia. Sut ‹religiun› chapescha el in sistem duraivel fundà sin princips etics; quel dispona da funcziunaris en uffizi cumplain che represchentan ina ductrina reglada cleramain, che dirigian ina cuminanza organisada e ch’aspireschan influenza sociala. La ‹magia› percunter è tenor Weber activa be a curta vista e liada a singuls magis e striuns; sco persunalitads carismaticas surmuntan quels apparentamain forzas da la natira e sviluppan atgnas ideas moralas. Questa cunfinaziun resguarda Weber sco idealtipica; furmas puras èn raras, zonas d’interferenza fitg frequentas. Weber ha elavurà vasts tractats teoretics davart las singulas religiuns, surtut davart l’etica protestanta, ed ha er fatg studis empirics davart ils svilups economics divergents en pajais protestants e catolics.

En la segunda mesadad dal 20avel tschientaner ha Niklas Luhmann differenzià en sia teoria dal sistem tranter ‹sistem› ed ‹ambient›. Tenor questa teoria porscha l’ambient pussaivladads ch’il sistem po trair a niz cun l’instrumentari d’exclusiun e selecziun. Tras quest process da selecziun vegn l’ambient reducì en sia cumplexitad. Malgrà quai èn tant il sistem sco er l’ambient segnads vinavant d’ina auta cumplexitad, uschia ch’igl èn necessarias simplificaziuns che servan a s’orientar. La religiun furma in da plirs sistems funcziunals da societads modernas al qual cumpeta ina tala funcziun d’orientaziun. Ella limitescha la surmesira da pussaivladads ed impedescha che la selecziun vegnia midada tenor plaschair.

La teoria da la decisiun raziunala da las religiuns è sa furmada en ils onns 1980. Sco ses represchentants principals valan Rodney Stark, Laurence R. Iannaccone e Roger Finke. Els defineschan eveniments socials sco il resultat da l’interacziun sociala tranter ils acturs. Tenor lur teoria tschernan ils acturs lur acziuns tenor criteris utilitaristics; els ageschan a moda raziunala cun pasar ils custs ed il niz. Entaifer quest agir sa cristalliseschan preferenzas stabilas, las qualas na sa differenzieschan betg ferm d’actur tar actur e che sa mantegnan er sur lung temp. Ma betg be ils acturs en furma dals cartents ageschan tenor questa teoria en in senn utilitaristic, mabain er las organisaziuns religiusas. Ellas spezialiseschan lur purschida da bains religiusas en quest senn che quella attira uschè blers cartents sco pussaivel. Questa teoria vegn crititgada d’auters sociologs, perquai che ses terms centrals (‹custs›, ‹niz›) na sajan betg definids cleramain. Ultra da quai èsi dispitaivel, schebain terms che derivan da l’economia sa laschan applitgar sin acziuns religiusas.

La scienza da las religiuns cumpiglia differentas disciplinas che tractan aspects sociologics, filosofics, filologics, istorics e.a. Ella perscrutescha a basa da criteris empirics e teoretics religiuns sco fenomens da la societad. Las teorias da la scienza da las religiuns ston pudair vegnir suandadas independentamain d’artitgels da cardientscha e ston esser – sco tutta lavur scientifica – falsifitgablas. La scienza da las religiuns è s’etablida vers il 1900, sa basa però sin divers precursurs tant europeics sco er d’ordaifer l’Europa (studis cumparativs da la China e dal mund islam). Cuntrari a la teologia è la scienza da las religiuns segnada d’ina vart da la pussaivladad d’in dialog nundogmatic tranter las religiuns, da l’autra vart però er da l’opziun da la critica da la religiun.

Tenor Clifford Geertz (1973) è la religiun in sistem da simbols cultural, vul dir creà da l’uman; quel ha l’intent da sviluppar en l’uman disposiziuns e motivaziuns durablas cun formular in urden e senn general da l’existenza umana. Questas imaginaziuns construidas vegnan circumdadas d’ina vigur persvadenta (l’«aura da la facticitad»), uschia che questas disposiziuns e motivaziuns paran dad esser realas. Tals sistems da simbols ‹sontgs› han la funcziun da colliar l’etos – la conscienza da sasez morala d’ina cultura – cun il maletg che questa cultura ha da la realitad, vul dir cun sias imaginaziuns d’urden. L’imaginaziun dal mund daventa il maletg da las cundiziuns realas d’ina furma da viver. Ils sistems da simbols religius mainan a la convergenza tranter in tschert stil da viver ed ina tscherta metafisica e gidan quests dus munds a sustegnair in l’auter. La religiun procura pia che las acziuns da l’uman sa cuvrian cun in urden cosmic imaginà. Las preferenzas eticas ed esteticas da las singulas culturas sa laschan uschia objectivar e cumparan sco necessitad che vegn stgaffida d’ina tscherta structura dal mund. Las concepziuns da cretta da las religiuns na restan betg limitadas sin lur connex metafisics, mabain creeschan sistems d’ideas generalas, cun agid dals quals experientschas intellectualas, emoziunalas e moralas sa laschan exprimer cun senn. Cunquai ch’il sistem da simbols ed ils process culturals èn transferibels, na porschan religiuns betg be models che servan ad explitgar il mund, mabain mettan er ad ir process socials e psicologics. Las differentas religiuns creeschan in spectrum multifar da disposiziuns e motivaziuns, uschia ch’i n’è betg pussaivel da vulair definir a moda generala la muntada etica u funcziunala da ‹religiun›.

Tenor Rüdiger Vaas porschan religiuns la «colliaziun ultimativa»: il sentiment d’attaschament, dependenza, obligaziun sco er la cretta en in senn ed ina destinaziun.

Jacques Waardenburg resguarda la definiziun da religiun en il senn d’ina ‹cretta› sco in product da la tradiziun dal vest. Questa noziun na sa laschia oramai betg applitgar sin autras imaginaziuns en autras culturas e saja plitost inadattada per descriver religiuns. Tenor ses avis sa lascha mintga religiun chapir sco ina structura da muntadas sut la quala ‹sa zuppan› intenziuns fundamentalas a favur dals cartents.

Hans G. Kippenberg ha pledà persuenter da resguardar religiun sco in «concept avert», pia da desister dal tuttafatg da vulair definir il term. Cumbain che quai stat en cuntradicziun cun las expectoraziuns introductivas fatgas survart, è questa via tuttavia betg nunusitada entaifer la scienza da las religiuns.

Auters scienziads sco Rodney Stark e Charles Glock han sviluppà il model da las differentas ‹dimensiuns› da religiun. Els fan la differenza tranter la dimensiun ideologica, ritualisada, intellectuala, la dimensiun da l’experientscha e quella orientada a la pratica. Ina sumeglianta via è ì Ninian Smart che differenziescha tranter set dimensiuns: 1. la pratica e rituala, 2. la dimensiun da l’experientscha ed emoziunala, 3. la dimensiun narrativa u mitica, 4. la doctrinala e filosofica, 5. la dimensiun etica e da dretg, 6. la sociala ed instituziunala e 7. la dimensiun materiala (p.ex. edifizis sacrals).

L’ultim temp è er sa sviluppà in dialog tranter intgins perscrutaders dal tscharvè, biologs, scienziads da religiun e teologs. La finamira da questa neuroteologia è da chattar ina teoria stringenta per explitgar l’evoluziun da las religiuns. Quest champ da perscrutaziun fa quasi la punt tranter las scienzas spiertalas e las scienzas natiralas. 

Dapi il 1970 èn numerus perscrutaders dal tscharvè en tschertga d’explicaziuns neurologicas per differentas furmas d’experientschas religiusas. Studis correspundents èn t.a. vegnids publitgads da David M. Wulff, Eugene d’Aquili, C. Daniel Batson, Patricia Schoenrade, W. Larry Ventis, Michael A. Persinger, K. Dewhurst, A.W. Beard, James J. Austin ed Andrew Newberg.

Perscrutaders da l’evoluziun sco il biolog Richard Dawkins e la psicologa Susan Blackmore han sviluppà la teoria dal meme ed han empruvà d’explitgar uschia il fenomen religiun. Dawkins ha circumscrit il 1991 ina religiun sco gruppa d’ideas e musters da pensar ch’affirmeschan in l’auter e che s’engaschan communablamain a favur da lur atgna derasaziun (memplex). Dawkins sa basa sin l’observaziun che religiuns pussibiliteschan d’elavurar acziuns e persvasiuns che paran d’esser senza senn ordaifer lur context religius u schizunt da cuntradir a la realitad objectiva. La premissa per la derasaziun d’ideas religiusas furma tenor el la prontezza da dar vinavant pled per pled artitgels da cardientscha e da suandar ils entruidaments ch’èn cuntegnids en quels. El cumpareglia quests process cun il mecanissem tras il qual virus stimuleschan in organissem infestà da derasar lur agen genom. Analog als virus da computers discurra el da «virus dal spiert».

Da las imaginaziuns d’acturs surnatirals en las differentas culturas vegnan intgins auturs er a conclusiuns empiricas areguard ils process d’elavuraziun ch’han lieu en il tscharvè uman. A basa d’ina ipotesa che sa fundescha sin studis etnologics postulescha per exempel Pascal Boyer ch’il tscharvè elavuria impressiuns sensualas cun agid da differents moduls. In da quests moduls saja sa spezialisà sin concluder da midaments en l’ambient sin la preschientscha da creatiras. In tal ‹modul d’identifitgar creatiras› duess lavurar a moda ipersensibla, damai ch’i serva al surviver pli fitg d’interpretar in suffel per sbagl sco animal da rapina che da survesair in privel ch’è propi avant maun. Tras quai pudessan percepziuns nuncleras manar tgunschamain a l’imaginaziun d’acturs surnatirals sco spierts u dieus.

Er las perscrutaziuns en connex cun la libertad da la voluntad resp. l’imaginaziun d’ina determinaziun absoluta dal spiert uman influenzeschan las emprovas d’explitgar las ideas e la pratica religiusa. 

Entaifer la psicologia da la religiun vegn tranter auter tractada la dumonda, schebain igl existia ina correlaziun tranter la religiun e la sanadad resp. la durada da vita d’in individi. Perscrutaziuns ch’èn vegnidas fatgas en ils Stadis Unids conferman per gronda part questa tesa, entant che studis europeics na chattan qua per ordinari nagina connexiun.

Ils studis americans da Newberg e d’Aquili cumprovan per exempel che umans religius sajan pli sauns e pli cuntents, ch’els vivian pli ditg e ch’els sa revegnian pli spert da malsognas ed operaziuns. Sco raschun pussaivla fan els valair che la religiun dettia segirezza e reduceschia tras quai il stress; plinavant gidia la religiun a s’orientar en in mund che fa tema. B. Clark e R. Lelkes allegheschan ultra da quai ina pli gronda cuntentezza da viver, la quala resultia tras ina pli bassa inclinaziun agressiva ed ina pli auta cumpetenza sociala. 

Igl existan divers criteris e differentas terminologias per descriver fenomens religius. Blers da quels furman però sezs il product da puntgs da vista religius. Perquai sa laschan els applitgar be cun resalva per descriver fenomens religius a basa scientifica. Il term ‹sincretissem› circumscriva per exempel la maschaida d’ideas religiusas. Oriundamain muntava il term però er da survesair cuntradicziuns logicas ed è vegnì duvrà sco noziun da cumbat. Malgrà quai mantegnan tals terms – surtut en la fenomenologia da la religiun – lur muntada per intents cumparatistics. 

A basa dals filosofs da la Grezia antica Platon ed Aristoteles èn sa furmadas dal temp da l’illuminissem concepziuns davart la religiun natirala (resp. la teologia natirala); quellas vegnan resguardadas sco l’origin genuin da las religiuns istoricas ch’èn stadas suttamessas en il decurs da lur svilup ad errurs e malchapientschas. Friedrich Schleiermacher da sia vart ha fatg valair la tesa ch’i sa tractia tar las religiuns natiralas supponidas d’abstracziuns da las religiuns sco ch’ellas sa preschentan oz. Quest ultim puntg da vista predominescha er en la scienza da las religiuns moderna.

Surtut entaifer la teologia protestanta è vegnida cunfinada en il 20avel tschientaner tenor l’exempel da Karl Barth la cretta da la religiun. Barth ha considerà la religiun sco via (memia) autonoma da l’uman vers Dieu ed ha accentuà ch’ina enconuschientscha da la voluntad da Dieu saja be pussaivla en la cretta en Jesus Cristus. Da tadlar sin l’Evangeli surpassia tutta terminologia umana da Dieu e tuttas sviadas eticas.

Dietrich Bonhoeffer ha surpiglià questa differenziaziun e l’ha radicalisà en sia dumonda suenter in cristianissem senza religiun, la cunfinond però dal ‹positivissem da la palentada› tenor Barth. Gerhard Ebeling ha medemamain accentuà la forza critica da la cretta cunter determinaziuns e segirezzas religiusas; el ha dentant resguardà la religiun sco cundiziun da vita da la cretta.

La vasta paletta dal ‹teissem› enserra il deissem («Dieu ha stgaffì l’univers»), il monoteissem, il politeissem ed il panteissem («Dieu è l’univers»); a medem temp sa tschenta la dumonda da la cunfinaziun envers l’agnosticissem e l’ateissem.

En religiuns monoteisticas sa sentan ils aderents per gronda part obligads da render onur be ad in sulet Dieu. Quai na sto betg exnum muntar ch’i na vegnia betg cret en l’existenza d’auters dieus; en quest ultim cas è il monoteissem in giudicat da valur, vul dir ina differenziaziun tranter il ‹sulet vair Dieu› ed ils ‹differents fauss dieus›.

Religiuns che partan da l’existenza da plirs dieus ed admettan a quels ina muntada resp. in’influenza sin l’atgna vita, vegnan numnadas politeisticas.

Panteissem è l’imaginaziun ch’il divin resp. dieu saja identic cun la totalitad da l’univers (e per ordinari betg persunal).

Per intgins perscrutaders, sco per exempel Ray Billington, valan religiuns, da las qualas las ideas ed ils rituals tradiziunals na sa refereschan betg ad in u plirs dieus en in tschert senn sco ateisticas. Sco exempel vegnan numnads il jainissem ed il budissem. La gronda part dals scienzads refusa però d’applitgar quest term sin concepziuns dal mund, en las qualas la dumonda suenter Dieu gioga ina rolla.

Savens cumpiglian religiuns ideas davart l’origin dal mund (in’istorgia da la creaziun dal mund u cosmogonia) ed in maletg davart las ultimas chaussas (eschatologia).

Da quai fan er part las respostas sin la dumonda tge che capita cun l’uman suenter la mort. Bleras religiuns postuleschan ina vita suenter la mort e s’expriman areguard l’avegnir dal mund. Temas sco la reincarnaziun, il nirvana, la perpetnadad, l’auter mund, tschiel e terra e tge che vegn a capitar cun il mund (fin dal mund, apocalipsa, reginavel da Dieu etc.) èn en bleras religiuns da muntada centrala.

La gronda part da las religiuns enconuscha gruppas da persunas che dattan vinavant ed instrueschan la religiun, ch’executeschan ils rituals e ch’intermedieschan tranter l’uman e la divinitad. Exempels èn profets, spirituals, preditgants, muntgs e mungias, magis, druids e schamans. En tschertas religiuns vegnan attribuidas a questas persunas abilitads surnatiralas. 

Il status da questas persunas variescha fermamain. Ellas pon esser activas entaifer in’organisaziun formala u er a moda independenta, vegnir pajadas u lavurar senza salari; ellas pon esser legitimadas en differenta moda ed esser suttamessas ad in codex da cumportament che po medemamain variar fitg ferm.

En intginas religiuns vegnan ils rituals religius manads dal chau da la famiglia. I dat er religiuns che n’enconuschan nagins intermediaturs autorisads tranter il surnatiral e l’uman.

Savens tgiran religiuns e confessiuns in’atgna furma da spiritualitad. Spiritualitad – oriundamain in term cristian – designescha l’experientscha spirituala ed il rapport sapientiv a la cretta respectiva. Il term cumplementar furma la dogmatica che designescha la ductrina fixada d’ina religiun. En il diever occidental odiern vegn spiritualitad savens chapida sco la tschertga da Dieu u d’in auter rapport transcendent, e quai independent da la dumonda sche quai succeda en rom d’ina religiun specifica u betg. Ils terms pietad/pietusadad, religiusadad e devoziusadad pon vegnir duvrads sco sinonims; savens vegn pietusadad però duvrà en in context sacral ed è connotà a moda negativa en il senn d’ina tenuta bigotta resp. d’in sacrifizi senza cundiziuns. En intginas religiuns datti moviments che tschertgan il contact cun il transcendent u il divin en furma d’experientschas miticas. 

Als rituals religius en il vast senn appartegnan tranter auter l’uraziun, la meditaziun, il servetsch divin, l’extasa religiusa, l’unfrenda, la liturgia, processiuns e pelegrinadis. Vitiers vegnan furmas da pietad che vegnan vividas en il mintgadi, sco il dar almosnas, la misericordia u l’ascesa.

Er intginas concepziuns dal mund ateisticas-secularas sa servan da rituals che sumeglian quels da las religiuns. Exempels furman las reuniuns e festas en ils stadis socialistics e faschistics ed il cult da lur manaders. La tesa che sistems apparentamain betg religius fetschian diever da furmas religiusas vegn discutada da preschent en la scienza; da muntada en quest connex èn tranter auter ils terms da la religiun politica, religiun civila e religiun statala.

En l’istorgia da las religiuns hai adina puspè da schismas (spartiziuns). Religiuns novas sa sviluppan per ordinari tras quai ch’ina gruppa sa sparta d’ina cuminanza religiusa pli veglia.

Il term ‹sincretissem› descriva il fenomen da la maschaida d’ideas e praticas da differentas religiuns. L’intent po esser quel da (re-)unir religiuns sumegliantas ubain er d’iniziar la stgaffiziun d’ina nova religiun or da differents precursurs. 

Sch’ins fa la differenza tranter ‹religiun› e ‹religiusadad›, alura vegn il term ‹religiun› per ordinari duvrà per designar la ductrina religiusa (ils dogmas) e l’instituziun che tutga tiers; ‹religiusadad› sa referescha percunter al sentir religius individual ed als giavischs dal singul cartent. Per Johann Gottfried Herder era religiusadad l’expressiun dal sentiment religius per propi. En il context cristian vegn religiusadad savens duvrà sco sinonim per cretta.

Entaifer il cristianissem han tranter auter la romantica ed il pietissem furmà moviments ch’han accentuà la tenuta interna dals cartents. Il teolog protestant Friedrich Schleiermacher ha scrit en ses tractat ‹Über die Religion› (1799):«Religiun n’è betg metafisica u morala, mabain contemplaziun e sentiment.»

D’accentuar ils sentiments è er in segn caracteristic da las expectoraziuns dal filosof e psicolog american William James. En si’ovra ‹The varieties of religious experience› (1902) evitescha il pragmaticher da vulair definir a moda generala il term ‹religiun›. Tenor James n’è la vardad religiusa nagut surordinà che fiss situà en ina sfera nunaccessibla a l’uman. Quella sa mussia il cuntrari en la pratica vivida da l’uman religius e vegnia percepida tras il sentiment religius, il qual sa furmia cun s’unir cun in object religius. Perquai ch’ils sentiments individuals tanschian da la tschertezza areguard la muntada transcendentala da pleds e percepziuns fin al sentiment mistic d’esser unì cun il cosmos, sa laschian descriver differentas furmas da religiusadad. En mintga cas surpassia l’experientscha religiusa profunda mintga simpla imaginaziun morala. Per James èn dumondas da la teoria da l’enconuschientscha e da la metodica secundaras. El sa basa en sias lavurs exclusivamain sin la descripziun e sistematisaziun da sentiments religius.

L’ovra da James è stada da muntada per il svilup da la scienza da la religiun a l’entschatta dal 20avel tschientaner. Entant che Ernst Troeltsch ha empruvà da trair a niz las descripziuns da James per sia teoria, è l’access da James vegnì crititgà fermamain dals psicologs da religiun Wilhelm Wundt e Karl Girgensohn.

Il teolog evangelic e filosof da religiun Rudolf Otto parta en si’ovra principala dal 1917 ‹Das Heilige› dal fatg ch’igl existia ina speziala inclinaziun ("sensus numinis") per il sentiment religius. D’uman tar uman possia questa inclinaziun esser sviluppada pauc u er fitg ferm. Il sentiment religius saja da differenziar d’auters sentiments, cumbain ch’i dettia parallelas per exempel tar sentiments estetics. Otto numna quatter muments ch’èn tipics per pertschaiver il sentiment religius: il tremendum (il snuaivel), la majestas (il surpussant), l’energic (la forza, la voluntad) ed il misteri (il sentiment da quai ch’è ‹tut auter›). Quests muments sa tiran tras l’entira istorgia da la religiun. Ultra da quai è Otto da l’avis ch’il sentiment religius vegnia vivì a moda affectiva, ‹irraziunala›; quel na sa laschia bain betg ‹chapir›, però transfurmar tras process cognitivs (‹raziunalisaziun›) en obligaziuns moralas.

Er il concept dal sontg da Rudolf Otto che sa basa sin sentiments ha manà a ses temp a vivas discussiun. Il scienzià da religiun Gustav Mensching ha laschà inspirar dad Otto cun sviluppar si’idea da la toleranza da las religiuns; il scolar da Wundt Willy Hellpach ha percunter sbittà la teoria dad Otto sco parapsicologica. Oz na giogan las ideas dad Otto praticamain nagina rolla pli entaifer la scienza da las religiuns. Tuttina è l’idea dal numinus vinavant preschenta, quai tranter auter cun recepir direcziuns alternativas entaifer la psicologia (p.ex. la psicologia transpersunala) ch’èn vegnidas influenzadas dals concepts da la psicologia dal subconscient dad Erik H. Erikson e C.G. Jung.

Dapi l’illuminissem vegn differenzià – surtut en il circul cultural dal vest – tranter la religiun instituziunala e la tenuta persunala envers il transcendent. Tras quai vegn favurisà in svilup individual da la religiusadad dal singul. Daspera datti adina dapli furmas da religiun che s’effectueschan be pauc sin il stil da viver dals aderents, damai che quels fan be diever da tscherts temps dals ‹servetschs› religius. En questa categoria tutgan er gruppas u individis ch’adatteschan ideas, rituals etc. da differentas religiuns e concepziuns dal mund (esotericas) a lur basegns. Quest proceder eclectic vegn per part numnà dals represchentants da las religiuns tradiziunalas ‹religiun da patchwork› u ‹supermartgà da las concepziuns dal mund›.

Numerusas religiuns tradiziunalas èn sa stentadas da reglar la convivenza umana cun agid da leschas. La gronda part da las religiuns contemporanas disponan d’in sistem da valurs etic e pretendan che quel vegnia resguardà.

Quest sistem d’ideas da las valurs fa decleraziuns areguard quai ch’è endretg e fallà resp. bun e nausch, co ch’in aderent da la religiun respectiva haja d’agir e per part er co ch’el haja da pensar. Formulond questas pretensiuns sa refereschan ils religius ad ideas determinadas areguard il mund, la natira e la posiziun dal mund. Cumbain che questas ideas sa midan en il svilup istoric, sa basan las obligaziuns religiusas en quasi tuttas religiuns sin princips etics cumparegliabels. Quels duain reglar la convivenza dals commembers da la cuminanza religiusa a moda uschè paschaivla sco pussaivel, influenzar la societad e per part la politica en il senn da la religiun ed avischinar ils umans individualmain a la finamira religiusa stabilida. Ultra da quai porschan els al singul in rom moral ch’al gida a sa stabilisar psichicamain e fisicamain, ch’al animescha a servetschaivladad individuala e collectiva e che po er manar natiers meglieraments entaifer la societad.

Tut las religiuns mundialas e la gronda part da las religiuns pitschnas pretendan da lur commembers misericordia. En l’islam è per exempel perscrit che mintgin duaja contribuir ina cumpart fixa da si’entrada ad intents socials (zakat). En il temp medieval cristian ha la baselgia catolic-romana fundà universitads e scolas, mantegnì ospitals e chasas dad orfens e procurà per l’alimentaziun dals povers. In aspect da religiun po er esser da far la pasch; en la gronda part da las religiuns vegn quai exprimì tras spezialas prescripziuns areguard la cumpassiun, il perdun e schizunt l’amur per l’inimi.

En intginas religiuns fa la tradiziun valair ch’il fundatur da la religiun haja retschet questas leschas moralas directamain or dals mauns da Dieu e ch’ellas possedian uschia autoritad maximala (uschenumnadas religiuns da palentada). Tenor quest’imaginaziun duain er regents seculars sa suttametter a las pretensiuns eticas respectivas. L’obedientscha vegn pretendida smanatschond cun puniziuns en quest mund u en l’auter mund u cun far valair che quai saja la suletta via al salvament. Er l’apostasia (la sortida formala d’ina cuminanza religiusa) po, tut tenor la religiun, vegnir punida.

Savens existan anc ulteriuras reglas che na derivan betg directamain dal fundatur da la religiun, mabain vegnan deducidas da las sontgas scrittiras u d’autras tradiziuns da la religiun (p.ex. Talmud, Sunna). En il decurs dal svilup istoric han intginas da questas normas pers per blers cartents lur senn ed èn vegnidas adattadas en intgins cas al sistem da valurs fitg different dal temp respectiv (cf. giudaissem da refurma).

Sco tar tut las concepziuns dal mund datti er en las religiuns ina discrepanza tranter l’intenziun teoretica e la realisaziun pratica. En il temp medieval ed en il temp modern tempriv han l’abus da pussanza ed autras incunvegnientschas manà repetidamain a schismas ed a moviments da refurma religius; ozendi resulta da quai plitost in’allontanaziun da la religiun en general. Parallel a moviments da refurma datti però er interpretaziuns e praticas fundamentalisticas che mainan fin oz ad activitads terroristicas che sa basan sin argumentaziuns pseudoreligiusas.

La furma d’abus la pli ferma da las normas eticas religiusas muntan las guerras da religiun u auters delicts da violenza che vegnan giustifitgads cun concepziuns religiusas. Ils cartents sezs resguardan quai per ordinari sco in abus da lur religiun, entant che critichers da religiun partan d’ina inclinaziun immanenta al fanatissem ed a crudaivladads che saja cuntegnida en tuttas religiuns.

La baselgia catolic-romana è stada responsabla per l’inquisiziun. Atrocitads en il num da la religiun cristiana han furmà las cruschadas, la persecuziun da strias, la persecuziun da gidieus e furmas da missiunar violentas. En la medema categoria tutgan crudaivladads apparentamain religiusas ch’avevan en realitad intents politics sco il mazzament da numerus commembers da pievels indigens da l’America dal Sid tras ils conquistaders europeics u en il temp modern il sustegn parzial da dictaturas e la rolla ambivalenta da las baselgias durant il temp dal naziunalsocialissem. I sto però vegnir ditg che tut quests cas han adina er chattà critichers en las atgnas retschas. Il criticher da la baselgia e da la religiun Karlheinz Deschner ha elavurà a partir dal 1986 en diesch toms la ‹Kriminalgeschichte des Christentums›, preschentond e commentond in fitg vast corpus da material istoric davart quest tema.

Er l’ultim temp èn acts violents stads colliads parzialmain cun religiun: dapi l’installaziun dal stadi teocratic en l’Iran (1979) èn millis d’umans vegnids mess a ferm, torturads e savens er executads publicamain pervi da «crims cunter la religiun». Dunnas vegnan punidas per betg resguardar perscripziuns da vestgadira ed èn er gia vegnidas encrappadas pervi da «surpassaments morals». Ultra da quai vegnan la cuminanza religiusa dals Baha’i, ma er per exempel omosexuals persequitads giudizialmain dals «guardians da la religiun». Tut quai succeda en rom d’in sistem da dretg che sa basa sin in’interpretaziun speziala da la scharia. Ma er en l’India datti adina puspè excess da vart da hindus radicals, e quai surtut cunter muslims. 

Las furmas da l’etica che vegnan pratitgadas en il giudaissem, il cristianissem e l’islam sa differenzieschan ina da l’autra tranter auter areguard la dumonda sche la religiun respectiva vegn interpretada cun attribuir a l’individi in vast spazi da pensar e d’agir ubain a moda tradiziunala e fundamentalistica. Er entaifer las singulas religiuns existan numerusas scolas ch’interpreteschan ed applitgeschan la ductrina morala a moda fitg differenta. Entaifer il cristianissem datti per exempel moviments ch’han ina tenuta fitg sceptica envers il Vegl Testament, damai che Dieu agescha là a moda fitg violenta. 

Las trais pli impurtantas religiuns che sa basan sin ina palentada collia però entaifer lur sistems etics l’idea d’ina apocalipsa (schebain ch’il giudaissem è main orientà a l’auter mund che las duas autras religiuns). Questa chapientscha lineara dal temp signifitga ch’ils cartents duain viver en quest mund tenor reglas che vegnan pretendidas da lur Dieu per alura retschaiver pli tard la paja persuenter; quai na sto betg exnum esser en l’auter mund, mabain po er gia s’effectuar en quest mund. Entaifer il protestantissem vegn percunter resguardada la grazia da Dieu sco decisiva, e quai er independent da l’observaziun da postulats morals. Il giudaissem e l’islam han in caracter da dretg pli exprimì ed in pli vast sistem da cumonds e scumonds ch’il cristianissem, quai che sa mussa per exempel en il pled ebreic per religiun, "tora", che signifitga ‹lescha›. Sumegliant al hinduissem datti prescripziuns precisas areguard il cumportament en la gruppa. Las confessiuns cristianas enconuschan oz – en congual cun la baselgia catolic-romana dal temp medieval – per gronda part damain cumonds e scumonds rituals. Quai è tranter auter d’attribuir a la (re-)interpretaziun da pleds dal fundatur cuntegnidas en il Nov Testament, a influenzas neoplatonicas sco er a l’illuminissem.

Il fundament da l’etica gidieua furman la Tora – la part principala da la bibla gidieua –, il Talmud (qua surtut il Pirkej Avot) e la Halacha, in corpus da sentenzias rabinicas ch’è sa sviluppà sur 1500 onns. Er oz vegn l’etica gidieua sviluppada vinavant tras sentenzias da rabins da las pli differentas direcziuns dal giudaissem. 

Central per l’etica gidieua è in passus davart l’amur per il proxim cuntegnì en il cudesch Leviticus (3. cudesch da Moses, 19,18) che sa cloma sco suonda: «Charezza tes proxim, pertge ch’el è sco tai.» Tar vastas parts dal Talmud e tar ina buna part dal cuntegn da la Tora sa tracti da commentaris co viver concretamain l’amur per il proxim.

L’etica gidieua furma ina part centrala da la filosofia gidieua. Tut en tut na sa lascha betg distinguer ina ‹posiziun gidieua› generala areguard dumondas eticas liadas al temp. Ins chatta anzi respostas fitg differentas sin talas dumondas en il giudaissem ultraortodox, ortodox, conservativ, liberal ed en il reconstructivissem giudaic.

Las direcziuns principalas cristianas (baselgia ortodoxa, catolic-romana e protestanta) – sco er autras cuminanzas cristianas – dumondan che la cretta cristiana saja colliada cun ina conduita da vita morala. Co che quella saja da chapir vegn er interpretà entaifer las singulas cuminanzas religiusas resp. baselgias a moda fitg differenta. En la teologia vegn differenzià tranter in’etica teoretica e la realisaziun pratica da quella. I dat tschertas zonas d’interferenza cun l’etica biblica, ma en general è il champ da l’etica cristiana pli vast.

Entaifer l’etica cristiana predomineschan duas posiziuns teoreticas: la posiziun teologic-cristiana e la posiziun deontologica, vul dir la ductrina dals duairs; savens vegnan questas duas posiziuns colliadas, dond però a l’ina u a l’autra dapli paisa. La teleologia tracta la dumonda suenter il senn e la finamira, per exempel davart il ‹bun›, ‹vair› u suenter la ‹fin› ch’ils cristians duain sa stentar da cuntanscher (tenor intgins concepts cristians è quai l’«uniun cun Dieu»). La deontologia cristiana chapescha la morala percunter sco obligaziun d’ademplir leschas d’autras prescripziuns religiusas e surtut ils diesch cumandaments ch’èn vegnids surpigliads da la cretta gidieua / dal Vegl Testament. 

Sumegliant al giudaissem è l’etica islamica orientada fitg ferm a cumonds per prest tut ils secturs da la vita. Il Coran fa cleras prescripziuns areguard il cumportament dal singul en la gruppa. Spezialmain impurtant è entaifer l’islam la responsabladad collectiva per il bun ed il nausch. Quai s’exprima per exempel en il dogma «Cumandar il dretg e scumandar il sbittaivel». En consequenza da quai exista la pussaivladad d’ina pussanza da cumandar illimitada da vart da la cuminanza. L’islam parta en sias duas direcziuns principalas dal sunnits e schiits da l’uschenumnada predestinaziun (determinaziun anticipada); tenor quella è la libertad d’agir da l’individi restrenschida. En stadis d’orientaziun fundamentalistica ha la scharia, il dretg islamic, ina rolla centrala.

En las religiuns d’origin indic sco il budissem, hinduissem, sikhissem e jainissem exista ina colliaziun directa tranter il cumportament etic resp. nunetic d’ina persuna e la repercussiun da quel sin la vita actuala e sin vitas futuras (reincarnaziun) resp. en in’existenza futura en l’auter mund. Questa correlaziun na resulta betg a moda indirecta tras l’intervenziun d’ina instanza divina che sentenziescha, remunerescha u punescha, mabain vegn chapida sco lescha da la natira. In’ovra vala sco colliada inevitablamain cun ses effects positivs u negativs sin la persuna ch’agescha (princip da karma). Perquai s’orienteschan las reglas eticas a las leschas universalas presupponidas resp. ad in princip mundial che vegn numnà en il hinduissem, budissem e jainissem dharma. Da quest princip vegnan deducidas instrucziuns eticas detagliadas.

Dals aderents da las cuminanzas religiusas vegn spetgà ch’els daventian conscients da las leschas existenzialas e ch’els ageschian tenor quellas. En tscherts cas sancziunescha la cuminanza cuntravenziuns cunter las reglas. Ma bler pli impurtantas èn per l’individi las consequenzas negativas presupponidas da malfatgs che vegnan a sa manifestar en ina furma d’existenza futura en quest mund u en l’auter mund.

Il tratg cuminaivel da questas religiuns è d’ir a fund als motivs mentals d’acziuns nungiavischadas per pudair influenzar quels en in stadi uschè tempriv sco pussaivel. 

Ina rolla centrala en l’etica da questas religiuns gioga l’occupaziun cun la dumonda da la violenza. Tuttas s’expriman a moda fundamentala a favur da l’ideal da la nunviolenza (ahimsa). Damai ch’i na vegn fatg nagina differenza principala tranter l’uman ed autras furmas da vita, s’extenda la pretensiun da nunviolenza er sin la relaziun tar animals ed – almain teoreticamain – er tar plantas. Da vulair viver a moda consequenta l’ideal da la nunviolenza tschenta però la necessitad da surviver cunfins; quella va a donn e cust d’autras creatiras e pretenda er da sa defender cunter attatgas. Las concessiuns ed ils cumpromiss ch’èn necessaris pervi da quai, vegnan realisads differentamain en las singulas religiuns resp. moviments. La dumonda schebain violenza defensiva saja lubida e co che quella saja da legitimar en il singul cas vegn adina puspè discutada a moda cuntraversa.

Fitg differenta è er la moda e maniera co che quests princips vegnan realisads dals aderents da las singulas religiuns. Cuntrari a l’opiniun ch’è per part derasada en il vest, na scumondan ni il hinduissem, ni il budissem ni il jainissem categoricamain il diever da forza militara. Perquai na furman guerras che vegnan manadas d’aderents da questas religiuns betg automaticamain cuntravenziuns cunter lur obligaziuns religiusas. Ultra da quai vegnan applitgads en tuttas cuminanzas criteris etics bundant pli severs per muntgs e mungias che per laics. 

Ina posiziun in pau differenta ha en questas dumondas il taoissem ch’è sa sviluppà en China. En furma dal dao parta quel bain er d’in princip universal, ma il sontg cudesch Daodejing accentuescha che l’urden universal saja indifferent areguard il cumportament etic u nunetic dals individis. ‹Tschiel e terra› na remunereschan betg bunas ovras e na puneschan betg nauschas ovras; il dao na s’orientescha betg a l’imaginaziun umana areguard il bun ed il nausch. In cumportament etic resulta tenor il taoissem betg d’ina ductrina da las vertids sco che fa quai il confuzianissem, mabain directamain d’in impuls spontan da l’individi autonom che suonda si’atgna natira, tant enavant ch’el na vegn betg impedì da far quai. Tuttina datti en il taoissem religius da pli tard er ductrinas eticas. L’alchemist Ge Hong per exempel ha represchentà virtids confuzianas ed il taoissem da Quanzhen ha surpiglià in’etica budistica per muntgs e mungias. En il medem senn èn ils spirituals dal taoissem, ils daoshi, dumandads da pratitgar la purezza dal pensar e da la cretta e da manar ina vita integra. Il taoissem dischapprovescha la guerra, ma na la refusa betg absolutamain en il senn d’in pacifissem radical.

Er culturas indigenas enconuschan differents sistems da morala che servan a proteger la cuminanza. La survivenza da la gruppa sa lascha be segirar a basa d’ina schientscha sociala che funcziunescha; perquai stat l’exercizi d’in cumportament prosocial en il center da la tradiziun orala. Pli savens ch’en culturas cumplexas partan ins qua da consequenzas surnatiralas directas en cas ch’i vegn cuntrafatg a reglas. 

Tuttina sco che la religiun influenzescha sentenzias eticas, han persvasiuns religiusas er in effect sin il sistem da dretg. En la gronda part dals pajais dal vest ha il process da secularisaziun bain reducì quest’influenza; ma en bleras societads pli tradiziunalas è sa mantegnida vinavant in’influenza massiva da valurs religiusas. In exempel prominent furma la scharia en pajais muslims.

Numerusas furmas d’art èn sa sviluppadas a l’entschatta or d’ina intenziun principala religiusa ed èn pir pli tard sa fatgas independentas. L’exempel classic furma il teater occidental che deriva dal cult da Dionysos che vegniva pratitgà en la Grezia antica.

Savens han las religiuns in’influenza centrala sin la producziun culturala d’ina societad e sin il svilup dals differents arts. Quant ferm che quest’influenza sa manifestescha per propi entaifer la lavur artistica, dependa dal sistem da valurs e dals concepts teologics che prevalan mintgamai en la religiun. En la veneraziun da maletgs daventa la reproducziun artistica da scenas u motivs religius savens ina part centrala dal ritus ed i sa sviluppan per part tradiziuns artisticas specificas. Medemamain influenzescha la concepziun d’edifizis sacrals e d’objects cultics (sco reliquiaris u utensils sacrals) il svilup da tradiziuns architectonicas ed artisanalas che vegnan pli tard per part er surpigliadas en l’art secular.

En bleras religiuns eran ed èn ils arts a medem temp suttamess a restricziuns tematicas u formalas. Quai po resultar dal fatg che tschertas furmas d’art – surtut da l’art figurativ – vegnan resentidas sco memia mundanas, ma er da concepts teologics specifics, per exempel dal scumond da maletgs sever da tschertas religiuns; betg darar è quai s’effectuà a moda positiva sin il svilup da l’ornamentica e da la calligrafia. Ovras d’art pon schizunt vegnir diabolisadas sco blasfemicas. La refusa da tschertas concepziuns religiusas ha per exempel manà a l’iconoclassem bizantin e refurmatoric sco er a la siglientada da las statuas da Budda da Bamiyan tras ils Taliban.

Dapi il temp modern vegn l’art considerà en bleras societads sco autonom ed ovras d’art vegnan tractadas tenor il princip da la libertad da l’art. Quai maina adina puspè a cas, nua che tschertas ovras d’art vegnan resentidas da represchentants d’ina tscherta religiun sco stgandelusas e pon manar a conflicts socials u schizunt politics.








</doc>
