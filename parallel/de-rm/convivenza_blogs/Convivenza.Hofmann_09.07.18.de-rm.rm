Convivenza Inscunter cun Jean Claude  Da Fadrina Hofmann* Autostop ­– tgi fa quai anc ozendi? 
Prest nagin na sa posiziunescha pli a l'ur da la via, tegna ora ses polesch e spera d'avair fortuna. 
La fortuna vegn en furma d'in automobilist che va sche pussaivel blers kilometers en la direcziun giavischada. 
Jau hai fatg l'ultima giada autostop durant mes temp sco studenta, e quai en emprima lingia en pajais esters, sin mes viadis. 
Tema ch'i capitia insatge a mai n'hai jau mai gì. 
Anzi, jau era adina plain mirveglias tgi che sa fermia per mai e nua che mes viadi cuntinueschia. 
En il fratemp sun jau mezza l'automobilista che sa ferma per viagiaturs a l'ur da la via. 
Jau sun propi incapabla da betg prender cun mai in autostopist, sche mes auto è quasi vid. 
Ed jau stoss mintga giada ma perstgisar cun far segns cun il maun, sche jau na poss betg ma fermar e gidar insatgi a vegnir pli damanaivel da sia destinaziun. 
E quai betg forsa perquai che jau hai in sindrom da gidar, mabain perquai che jau sai quant impurtant ch'in automobilist amiaivel po esser, cura ch'ins viagia cun paucs raps.  L'ultim autostopist che jau hai prendì cun mai spetgava sper ina garascha a Zernez. 
In um da vegliadetgna avanzada cun chalzers da muntogna e satgados. 
El è sa preschentà cun ils pleds «Je suis Jean Claude». 
Fin a Scuol va il viadi en auto ina mes'ura. 
En quella mes'ura sun jau vegnida a savair quasi l'entira biografia da Jean Claude. 
Oriund dal Vallais viagia el dapi sia pensiun avant quatter onns per tut il mund enturn. 
El va a pe e sche pussaivel bivachescha el, dorma damai sut tschiel avert. 
Be sche l'occasiun è gist qua emprova el da far autostop. 
«Je suis un aventurier», ha ditg Jean Claude cun sia vuschina surprendentamain auta. 
L'aventurier è gia stà da la Bolivia fin a Marocco, da l'Islanda fin en Frantscha. 
El turna mintgatant a chasa en il Vallais be per partir puspè suenter in'emna. 
Jean Claude era ina giada mecanist d'aviuns, ha suenter in accident d'auto pers la memoria e n'ha betg pli pudì lavurar en sia professiun. 
Dapi lura ha el lavurà in zic dal tut, schizunt pertgirar animals è sin sia glista da jobs. 
Jean Claude n'è betg maridà e n'ha betg uffants. 
«Je suis un aventurier», ha el ditg anc ina giada. 
Per el è la libertad il pli impurtant. 
Cun chaminar sa senta el liber, liber dad ir e far quai ch'el vul. 
Sin mia dumonda, sch'el n'haja mai fatg nauschas experientschas cun durmir sut tschiel avert, ha el ditg: «Non, jamais.» 
El dormia gea en lieus amez la natira e betg sut ina punt. 
In zic vesa Jean Claude tuttina ora sco in clochard, dentant cura ch'el avra la bucca è quell'impressiun spert davent. 
Ins senta che quest um è in dals paucs umans ch'è cumplettamain cuntent cun sasez e cun il rest dal mund.  Cura che jau lasch sortir Jean Claude da l'auto sper la rundella da Scuol, dumond jau anc: «Nua vas ussa?» 
L'um vegl surri, auza sias spatlas e di: «Vers l'Autriche». 
El ma dat anc in flyer cun ses num ed ina colliaziun da Youtube. 
Jau legel: «Tour du monde de Jean Claude Mettefeu». 
Mes autostopist parta ses viadis en furma da videos en l'internet, e quai cun stgars 70 onns. Grondius! 
Jau sun gia spanegiada sin la biografia da mes proxim giast cun polesch ensi. *Fadrina Hofmann è redactura regiunala tar la «Südostschweiz», viva cun sia famiglia a Scuol e viagia da temp en temp cun autostopists.  
