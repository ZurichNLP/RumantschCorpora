Nova purschida d'internet per il cudesch da dretg grischun
Il cudesch da dretg grischun che stat a disposiziun en l' internet ha survegnì in nov concept e novas funcziuns. 
La purschida – ch' è facila d' utilisar – po vegnir consultada a partir d' immediat en tuttas trais linguas chantunalas sut http://www.gr-lex.gr.ch/?locale=rm. 
En il decurs da la realisaziun dal e-government l' onn passà èn las paginas d' internet da l' administraziun chantunala vegnidas concepidas da nov ed unifitgadas. 
Dapi il cumenzament da schaner stat er il cudesch da dretg grischun a disposiziun en l' internet cun in nov design e cun novas funcziuns. 
Il cudesch da dretg en l' internet vegn actualisà mintga di da la chanzlia chantunala dal Grischun. 
El cuntegna – tenor urden sistematic – ils relaschs giuridics vertents dal chantun Grischun. 
Ils relaschs pon vegnir chargiads u stampads da nov en il format da PDF. 
I dat vastas pussaivladads da tschertgar ( tschertga en il text integral, tschertga da titels, tschertga directa tenor il numer u tenor l' abreviaziun dal relasch sco er tschertga tras l' index u tras la sistematica). 
Partend da mintga relasch tschernì, po l' utilisadra u l' utilisader cliccar sin in' autra lingua chantunala ed arriva uschia al medem relasch en la lingua giavischada. 
Ultra da quai administrescha la nova soluziun las versiuns da leschas. 
En il futur vegnan pia archivadas ed a star a disposiziun en l' internet – ultra da la versiun actuala vertenta – er las versiuns da las leschas ch' èn vegnidas abolidas. 
Vus chattais il cudesch da dretg grischun en l' internet sut la suandanta adressa: http://www.gr-lex.gr.ch/?locale=rm 
Pesta dals chauns tar vulps e tar tass en il Puschlav
Suenter che la pesta da chauns è sa derasada tar la selvaschina dal Grischun dal nord e central en il decurs da l' atun passà, èn vegnidas cumprovadas en il decurs da las ultimas emnas ussa er infecziuns cun il virus da questa malsogna tar vulps e tar tass en il Puschlav. 
Adina puspè èn vulps e tass daventads grevamain malsauns pervia da questa infecziun virala, han stuì vegnir sajettads u èn schizunt vegnids chattads morts. 
Animals malsauns dattan savens en egl pervia da lur cumportament insolit ( mancanza da tema, els sa trategnan er vi per il di en vischinanza d' abitadis). 
Sch' i vegnan observads cas da suspect èsi raschunaivel d' annunziar quels al guardiaselvaschina cumpetent. 
La pesta dals chauns è ina malsogna virala che attatga en spezial chaunids e mustailids ( chaun, vulp, tass, fiergna, telpi, mustaila). 
En cas da la pesta da chauns sa tracti d' ina malsogna fitg contagiusa ch' è per regla mortala per ils chauns. 
Ella vegn transmessa tras in contact direct cun in animal infectà u en moda indirecta sur il pavel, sur l' aua u sur objects ch' èn smerdads da secrets u d' excrements d' animals infectads. 
Enfin ussa n' hai anc betg pudì vegnir observà ch' il virus da la pesta dals chauns fiss vegnì transmess d' animals selvadis sin chauns da chasa, d' excluder n' è quai dentant betg. 
Infecziuns cun il virus da la pesta dals chauns pon vegnir evitadas tar chauns cun als vaccinar ad ura e regularmain. 
La gronda part dals chauns è per il solit vaccinada cunter la pesta dals chauns. 
Umans na survegnan betg questa malsogna. 
A las possessuras ed als possessurs da chauns vegni recumandà da laschar controllar tar lur chaun – en enclegientscha cun la veterinaria u cun il veterinari – l' effect profilactic da la vaccinaziun cunter la pesta dals chauns. 
Il project per la rait radiofonica da segirezza POLYCOM dal Grischun è vegnì lantschà uffizialmain cun suttascriver il contract
La scheffa dal departament da giustia, segirezza e sanadad, cussegliera guvernativa Barbara Janom Steiner, ed il schef dal corp da guardias da cunfin, Jürg Noth, han suttascrit oz a Cuira ina cunvegna per realisar la rait radiofonica da segirezza POLYCOM en il chantun. 
Uschia vegn lantschà uffizialmain il project per realisar la part chantunala vi da la rait radiofonica da segirezza. 
Tras la cunvegna surdat il chantun la direcziun dal project al corp da guardias da cunfin. 
La buna collavuraziun tranter il chantun ed il corp da guardias da cunfin vegn pia amplifitgada per in ulteriur sectur. 
La polizia chantunala dal Grischun ed il corp da guardias da cunfin mainan ina centrala d' alarm e d' acziuns communabla. 
La polizia chantunala ed il corp da guardias da cunfin collavuran en il territori da cunfin sco er sin las vias dal Güglia, da l' Alvra e dal Flüela, e quai per garantir la segirezza interna ademplind las incumbensas da la polizia. 
Per realisar sia part vi da la rait radiofonica da segirezza POLYCOM èsi interessant per il Grischun or da plirs motivs da surdar la direcziun dal project al corp da guardias da cunfin. 
Il corp da guardias da cunfin che ha las enconuschientschas necessarias per realisar il project installescha atgnas staziuns da basa en la regiun da cunfin da la Svizra e pia er en la regiun da cunfin dal chantun Grischun. 
La ristga da las investiziuns daventa uschia calculabla per il chantun. 
Plinavant sa laschan cuntanscher sinergias tar la realisaziun dal project, sche tut las staziuns da basa vegnan construidas en il chantun tras il corp da guardias da cunfin, e pia er respargns da custs. 
Per in provediment radiofonic suffizient dal chantun dovri tut en tut 91 staziuns da basa en l' entir Grischun. 
57 staziuns da basa vegnan construidas e finanziadas dal corp da guardias da cunfin, il chantun sto finanziar 34 staziuns da basa. 
Las staziuns da basa che vegnan construidas dal corp da guardias da cunfin servan en emprima lingia a satisfar ils agens basegns. 
Grazia a l' engrondiment dals chanals ch' è vegnì finanzià dal chantun pon questas staziuns da basa er satisfar ils basegns da tut las organisaziuns da segirezza e d' emprim agid dal chantun. 
La rait radiofonica da segirezza POLYCOM dal Grischun è ina part da la rait radiofonica da segirezza naziunala POLYCOM ch' è en elavuraziun. 
Cun questa rait radiofonica unitara en l' entira Svizra pon communitgar tut las organisaziuns da segirezza e d' emprim agid, sco la polizia, il corp da guardias da cunfin, l' armada, ils pumpiers, la protecziun civila ed ils servetschs da salvament, e quai senza che lur discurs possian vegnir tadlads giu. 
La summa brutta d' investiziuns dal chantun importa ca. 44 milliuns francs. 
Il cussegl grond ha concedì il credit necessari en la sessiun d' avrigl 2009. 
En la cunvegna vegn il corp da guardias da cunfin envidà da resguardar sche pussaivel firmas indigenas cur ch' el prepara la surdada da las incumbensas dal chantun per lavurs d' impressari e per l' infrastructura radiofonica. 
La surdada da las incumbensas sco tala vegn fatga, en enclegientscha cun la direcziun dal project, tras il chantun. 
Il plan da termins prevesa che la nova rait radiofonica po vegnir messa en funcziun il pli tard la fin da l' onn 2012. 
Concept per la scola speziala dal Grischun: evaluaziun dals projects da pilot en il sectur da la pedagogia speziala
Il rapport d' evaluaziun dals dus projects da pilot en il sectur da la pedagogia speziala dal chantun Grischun è avant maun. 
Quel mussa ch' i predomineschan ils aspects positivs da l' integraziun en il sectur da la pedagogia speziala tar las persunas interrogadas. 
Il rapport cuntegna differentas recumandaziuns per l' ulteriur proceder. 
Ussa ha la regenza concludì da prolungar ils projects da pilot en las vischnancas da Tavau e da Tusaun fin la fin da l' onn da scola 2011/12. 
Dapi la stad 2008 realiseschan las vischnancas da Tavau e da Tusaun projects da pilot en il sectur da la pedagogia speziala. 
En il center da quests projects stat l' integraziun d' uffants cun impediments en las scolinas publicas ed en la scola regulara. 
Ils projects s' orienteschan vi dal concept chantunal per la scola speziala che la regenza aveva deliberà il mars 2007. 
Il rapport d' evaluaziun mussa ils avantatgs da la lavur integrativa 
Per incumbensa dal departament d' educaziun, cultura e protecziun da l' ambient ha la scola auta da pedagogia da Turitg evaluà ils projects da pilot e scrit in rapport. 
En connex cun l' evaluaziun è vegnida fatga – en las duas vischnancas da pilot – ina retschertga represchentativa tar ils geniturs sco er tar las persunas d' instrucziun e tar las persunas spezialisadas. 
Il rapport è vegnì preschentà per enconuschientscha a la regenza. 
El cumpiglia 25 paginas e cuntegna ina resumaziun dals resultats sco er ils resultats da l' evaluaziun qualitativa e quantitativa da la fasa da partenza dals projects da pilot. 
Er cuntegna il rapport intginas recumandaziuns per l' ulteriur proceder sin plaun chantunal, sin plaun regiunal, sin plaun communal sco er sin il plaun da las unitads da scola. 
Ina constataziun centrala dal rapport è quella, che tut las persunas interrogadas èn da princip da l' avis " che concepts integrativs per in sustegn da la pedagogia speziala stoppian avair la preferenza envers concepts separativs ". 
La lavur integrativa po avair avantatgs per tut l' instrucziun e vegn appreziada dals geniturs. 
Ultra da quai concluda il rapport che la collavuraziun tranter la persuna d' instrucziun da classa e las pedagogas ed ils pedagogs curativs da scola è decisiva per l' effect da las mesiras da la pedagogia speziala. 
Per gudagnar ulteriuras enconuschientschas e per examinar divers ulteriurs models vegni recumandà da prolungar ils projects da pilot existents. 
Ils projects da pilot vegnan cuntinuads 
Il rapport vegn taxà sco basa solida d' evaluaziun per la fasa da partenza dals projects da pilot. 
Explicaziuns davart la realisaziun dals projects da pilot per ina durada pli lunga na pon ins betg chattar en il rapport, quai ch' è er chapibel en vista a la curta fasa da project che ha durà stgars 1 onn. 
Sut questas circumstanzas han las vischnancas da pilot da Tavau e da Tusaun annunzià – sin dumonda dal chantun – lur interess per ina prolungaziun dals projects. 
La regenza ha approvà la prolungaziun fin la fin da l' onn da scola 2011/12. 
A medem temp ha ella dà a l' uffizi per la scola populara ed il sport l' incumbensa d' elavurar fin la fin da zercladur 2011 in rapport d' evaluaziun davart las experientschas fatgas en las vischnancas da pilot. 
Quest rapport sto resguardar la situaziun naziunala sco er la situaziun da las ulteriuras instituziuns ch' èn responsablas per la scola en il Grischun. 
En vista a la votaziun dal pievel davart la NGF grischuna il mars 2010 ed en vista a la proxima revisiun totala da la lescha chantunala da scola èsi previsibel, ch' i n' è betg pussaivel da stgaffir – a partir dal 1. da schaner 2011 – ina nova regulaziun dal sectur da la pedagogia speziala che po vegnir realisada en tut las vischnancas dal chantun Grischun. 
Perquai ha la regenza concludì da prolungar l' applicaziun dal concept per la scola speziala, ch' era vegnì approvà il mars 2007, fin la fin da l' onn da scola 2011/12. 
Ultra da quai è l' uffizi per la scola populara ed il sport vegnì incumbensà d' accumpagnar en moda adequata ils projects da pilot al lieu, en spezial il stgalim superiur, ed en cas da basegn d' adattar il concept. 
Plinavant duai l' uffizi sviluppar concepts detagliads per realisar il concept per la scola speziala dal Grischun en scolas da differenta grondezza. 
En cas da basegn po l' uffizi consultar in post spezialisà per elavurar la basa. 
La vischnanca da Zernez maina in nov center da documents d'identitad per incumbensa dal chantun
La vischnanca da Zernez ed il chantun Grischun suttascrivan ina cunvegna davart la collavuraziun per l' emissiun da documents d' identitad. 
A partir dal 1. da mars 2010 maina la vischnanca da Zernez in center da documents d' identitad per il chantun Grischun. 
En quest center pon vegnir registradas las datas biometricas ch' èn necessarias per il nov passaport svizzer. 
Per il 1. da mars 2010 introducescha la confederaziun en l' entira Svizra datas biometricas en il passaport svizzer. 
La regenza grischuna ha decidì gia l' onn 2008 da registrar las datas biometricas en maximalmain tschintg centers da documents d' identitad regiunals. 
Per entant duain vegnir averts dus centers da documents d' identitad. 
Ultra da Cuira maina la vischnanca da Zernez en l' avegnir in center da documents d' identitad regiunal per l' Engiadina e per las vals dal sid per incumbensa dal chantun Grischun. 
La cussegliera guvernativa Barbara Janom Steiner, scheffa dal departament da giustia, segirezza e sanadad, ed il president communal René Hohenegger suttascrivan il contract da collavuraziun correspundent. 
Cun questa soluziun survegnan las abitantas ed ils abitants da las vals dal sid e da l' Engiadina la pussaivladad da dumandar in document d' identitad en la vischinanza da lur domicil senza far lungs viadis e da laschar registrar las datas biometricas per il nov passaport svizzer a Zernez. 
Il nov center da biometria a Zernez vegn integrà en l' administraziun communala. 
Profitond da sinergias persunalas e structuralas po uschia vegnir garantida ina gestiun favuraivla. 
Communicaziun da la regenza dals 14 da schaner 2010
En sia ultima sesida ha la regenza grischuna concludì da s' engaschar er vinavant per mantegnair l' agentura consulara taliana a Cuira. 
Ella ha respundì ina petiziun correspundenta. 
La regenza sa dosta cunter la serrada da l' agentura consulara taliana a Cuira 
En il rom da las pussaivladads ha la regenza grischuna concludì da s' engaschar er en l' avegnir per mantegnair l' agentura consulara taliana a Cuira. 
Quai scriva ella en sia resposta a la petiziun ch' il comité " Pro Agenzia consolare " ha inoltrà ils 28 da december 2009 cunter la serrada da l' agentura consulara. 
En quella vegn la regenza supplitgada da s' engaschar per il mantegniment. 
L' agentura consulara a Cuira ha – tenor l' avis da la regenza – ina gronda impurtanza per las burgaisas e per ils burgais da l' Italia e per il chantun Grischun. 
En il Grischun vivan actualmain circa 11' 200 persunas ch' èn burgaisas da l' Italia. 
La regenza deplorescha la serrada intenziunada. 
Gia il cumenzament dal settember 2009 è ella s' engaschada en chaussa cun ina brev al ministeri da l' exteriur da l' Italia. 
En quest connex ha ella supplitgà las autoritads talianas d' examinar alternativas per la serrada intenziunada. 
Plinavant ha la regenza dumandà il departament federal d' affars exteriurs da tractandar il tema da la reorganisaziun da la rait consulara taliana a chaschun dal dialog tranter la Svizra e l' Italia davart la collavuraziun transcunfinala che ha lieu il schaner 2010. 
Da vischnancas e da regiuns 
Trimmis, Valzeina: La regenza approvescha il project supplementar tar il project per renovar la via da guaud " Valzeina – Engi " da la vischnanca da Trimmis e da Valzeina. 
Als custs vegn garantida ina contribuziun da maximalmain 457' 500 francs. 
Zizers: La revisiun parziala da la planisaziun locala da la vischnanca da Zizers, ch' è vegnida concludida ils 17 da matg 2009, vegn approvada. 
Vaz: En sia consultaziun a l' uffizi federal da traffic concernent la dumonda da las telefericas da Lai SA dals 25 da settember 2009 da dar la concessiun tenor il dretg davart las telefericas e d' approvar ils plans per construir e per manar sin il territori da la vischnanca da Vaz ina telecabina dad otg " Canols – Scharmoin ", propona la regenza da dar la concessiun. 
Contribuziuns chantunalas a differentas instituziuns 
Federaziun grischuna per il sport: La federaziun grischuna per il sport survegn l' onn 2010 ina contribuziun da maximalmain 31' 000 francs or dal fond da sport per surdar il premi grischun per il sport, per realisar il parlament da sport, per metter a disposiziun ina infurmaziun giuridica e per l' activitad generala da la suprastanza. 
Club da ballape da Domat: Al club da ballape da Domat vegn pajada ina contribuziun da maximalmain 50' 600 francs or dal fond da sport per cumprar in vehichel communal per nettegiar e per rumir la naiv da la plazza da pastget artifizial. 
Projects da vias 
La regenza ha approvà totalmain 10' 700' 000 francs per construir e per sanar il suandant traject da via: 
- via naziunala A28: installaziuns electricas ed acquist da terren, sviament da Saas 
La cumissiun per economia e taxas deliberescha la revisiun parziala da la lescha introductiva tar il dretg d'obligaziuns svizzer
La cumissiun predeliberanta dal cussegl grond è s' occupada da la revisiun parziala da la lescha introductiva tar il dretg d' obligaziuns svizzer. 
La cumissiun recumonda unanimamain d' acceptar la proposta ch' è vegnida suttamessa. 
Sut il presidi dal president da la cumissiun Franco Quinter ha la cumissiun per economia e taxas ( CET) predeliberà la missiva da la regenza tar la revisiun parziala da la lescha introductiva tar il dretg d' obligaziuns svizzer ( LItDO) per mauns dal cussegl grond. 
Il cussegl grond vegn a tractar questa fatschenta en la proxima sessiun da favrer 2010. 
Preschent è stà er cusseglier guvernativ Hansjörg Trachsel, schef dal departament d' economia publica e fatgs socials. 
La revisiun parziala da la LItDO ch' è vegnida suttamessa n' è betg vegnida contestada da la cumissiun ed ella recumonda al cussegl grond unanimamain d' acceptar la proposta. 
La revisiun parziala pertutga il register da commerzi. 
L' ultima revisiun dal dretg d' obligaziuns e da l' ordinaziun davart il register da commerzi sin plaun federal pretenda pia in' adattaziun dal dretg chantunal, perquai che las incumbensas giudizialas ch' èn vegnidas stgaffidas da nov ston vegnir francadas en ina lescha chantunala. 
Perquai che la creaziun d' ina nova lescha n' è betg bainvegnida or da vista da la sistematica, propona la regenza d' integrar l' ordinaziun executiva chantunala davart il register da commerzi en la LItDO e da l' adattar a las prescripziuns federalas. 
Questa moda da proceder resguarda la cumissiun predeliberanta sco correcta, perquai che las finamiras previsas – la realisaziun da las prescripziuns federalas, il scleriment svelt e simpel da la situaziun giuridica, ina legislaziun concisa ed ina procedura favuraivla e svelta – pon vegnir cuntanschidas uschia. 
Tests da las sirenas, mesemna, ils 3 da favrer 2010
Mesemna, ils 3 da favrer 2010, ha lieu en tut la Svizra il test annual da las sirenas: las 13.30 il " alarm general " e las 14.15 il " alarm dad aua ". 
Cun ils tests da las sirenas vegn d' ina vart controllada la prontezza da funcziun da las sirenas e da l' autra vart po la populaziun emprender d' enconuscher ils differents signals d' alarm, cun ils quals ella vegn alarmada en cas da privel acut. 
1. Alarm general 
Il " alarm general " vegn dà en tut il chantun da las vischnancas, e quai a las 13.30. A las 14.00 vegn dà anc ina giada il " alarm general " en tut il chantun. 
Quest alarm serva ad examinar il telecumond da la sirena. 
Il " alarm general " è in tun urlant che va si e giu e che dura ina minuta. 
I na ston vegnir prendidas naginas mesiras da cumportament e da protecziun. 
Sch' il signal " alarm general " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun tadlar radio, suandar ils avis da las autoritads ed infurmar las vischinas ed ils vischins. 
2. Alarm dad aua 
Il " alarm dad aua " vegn dà cun las sirenas da l' alarm dad aua a las 14.15. I sa tracta d' in tun bass interrut regularmain che dura sis minutas. 
I na ston vegnir prendidas naginas mesiras da cumportament e da protecziun. 
L' alarm dad aua resuna mo en l' intschess da mirs da fermada. 
Dals plans da fugia en cas d' alarm dad aua pon ins prender invista tar questas vischnancas. 
Sch' il signal " alarm dad aua " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun bandunar immediatamain il territori periclità. 
Ulteriuras infurmaziuns e reglas da cumportament sa chattan sin las ultimas paginas da mintga cudesch da telefon sin il fegl d' infurmaziun. 
La populaziun vegn supplitgada d' avair chapientscha per las dischagreabladads en connex cun las controllas da sirenas. 
Communicaziun da la regenza dals 21 da schaner 2010
Es sia ultima sesida è la regenza s' occupada da la consultaziun a la confederaziun tar la lescha davart la lavur cun giuvenils. 
Ella approvescha da princip las finamiras tematicas da la revisiun totala, fa dentant grondas resalvas visavi la politica da finanzas. 
La revisiun totala da la lescha davart la lavur cun giuvenils vegn approvada 
La regenza grischuna sustegna da princip la revisiun totala per ina lescha davart la lavur cun giuvenils che vegn proponida da la confederaziun. 
Questa lescha stgaffescha ina basa adequata per adattar la lescha davart la lavur cun giuvenils che datescha da l' onn 1989 a las cundiziuns generalas actualas da la societad. 
Cun las finamiras tematicas è la regenza da princip perencletga, ella fa dentant grondas resalvas visavi la politica da finanzas. 
Ella refusa grevezzas finanzialas supplementaras per ils chantuns e per las vischnancas. 
Sco che la regenza constatescha en sia resposta da consultaziun è la furmaziun ordaifer la scola in element central da la promoziun d' uffants e da giuvenils. 
En spezial perquai ch' ella ha in effect preventiv ed integrativ. 
Areguard il cuntegn èsi perquai impurtant che las purschidas vegnian concepidas en moda cumplementara a la scolaziun. 
En vista a las cundiziuns generalas da la societad ch' èn sa midadas sco er en vista al potenzial da promoziun per uffants pli giuvens beneventa la regenza expressivamain l' extensiun da la gruppa che la promoziun d' uffants e da giuvenils prenda en mira er ad uffants da la vegliadetgna da scolina ( 4 – 6 onns). 
Per pudair utilisar la chapientscha cumplessiva da la furmaziun ch' è vegnida proclamada en connex cun la " societad da savida " e per la pudair coordinar meglier cun las purschidas da furmaziun, propona la regenza plinavant da plazzar l' organisaziun da la promoziun da giuvenils plitost en il sectur da la furmaziun e da la perscrutaziun enstagl da tar l' uffizi federal d' assicuranzas socialas. 
La finala envida la regenza – en vista a la mancanza da spezialistas e da spezialists sco er da studentas e da students da direcziun tecnica u scientifica – d' examinar, cur ch' ils projects vegnan determinads, sch' i dat pussaivladads per motivar pli fitg ils giuvenils per projects dals secturs da la tecnica u da las scienzas natiralas. 
Da vischnancas e da regiuns 
Mustér: Il project " Rempars da lavinas Val Mala " vegn approvà. 
Als custs vegn garantida ina contribuziun da maximalmain 160' 600 francs. 
Vuorz: Il project " Sanaziun da la punt dal Rain a Vuorz staziun " vegn approvà. 
Als custs vegn garantida ina contribuziun da maximalmain 1' 240' 200 francs. 
Beiva: La revisiun parziala da la planisaziun locala dals 14 da december 2009 vegn approvada. 
Sagogn: La regenza approvescha la revisiun parziala da la constituziun communala ch' è vegnida concludida ils 11 da december 2009. 
Schiers: La revisiun parziala da la constituziun communala dals 27 da november 2009 vegn approvada. 
Zernez: La revisiun parziala da la planisaziun locala da la vischnanca da Zernez, ch' è vegnida concludida ils 30 d' october 2009, vegn approvada. 
Contribuziuns chantunalas a differentas instituziuns 
CVDRG: A la corporaziun da vischnancas per la dismessa da rument en il Grischun ( CVDRG) vegn garantida ina contribuziun da maximalmain 530' 253 francs per construir la centrala da chalur a distanza. 
La construcziun da la centrala da chalur a distanza serva al provediment da la rait da chalur a distanza planisada en direcziun da Cuira. 
L'ARGE ALP publitgescha ina collecziun da recepts per cuschinar sez
Dals " Allgäuer Spätzle " sur ils " Schlutzkrapfen " fin al " Zelten " porscha la cuminanza da lavur da las regiuns alpinas ARGE ALP ussa en l' internet in viadi culinaric tras ils pajais da las Alps. 
Recepts ed ulteriuras infurmaziuns davart la varietad culinarica surregiunala chattan ins sin la pagina d' internet. 
Tgi che vul savair dapli da las tratgas tipicas ord la regiun alpina ed eventualmain er cuschinar quellas, è a la dretga adressa sin la nova pagina d' internet da l' ARGE ALP. 
Sut http://www.argealp.org/projekte/kochbuch/kulinarischereise sa chatta online in cudesch da cuschinar che porscha per mintga nas fin recepts adattads che vegnan cuschinads cun ils products tipics da la regiun alpina correspundenta. 
Perfin vins vegnan recumandads. 
Plinavant pon ins s' infurmar sur da chaussas nizzaivlas davart la varietad culinarica en ils pajais da las Alps che furma er ina part impurtanta da la cultura. 
Il Grischun è represchentà cun tratgas indigenas che vegnan cuschinadas cun spezialitads tipicas grischunas. 
Ultra da quai vegn descrit il context istoric da las tratgas, sco per exempel dals maluns, dals capuns, dals pizzocheri u da la schuppa da giutta. 
Ils recepts èn disponibels per tudestg e per talian. 
Il cudesch tudestg " Kulinarische Köstlichkeiten ohne Grenzen – Traditionelle landwirtschaftliche Produkte aus den Arge Alp Ländern ", ch' è vegnì creà il 1999, pon ins medemamain clamar si. 
L' ARGE ALP cumpiglia las regiuns, ils chantuns ed ils pajais federativs Baviera, Grischun, Lumbardia, Salzburg, Son Gagl, Tessin, Tirol, Tirol dal sid, Trentino e Vorarlberg. 
Sco emprima cuminanza transcunfinala da regiuns ha l' ARGE ALP fullà via per ina nova conscienza da las regiuns en l' Europa. 
Las commembras ed ils commembers s' engaschan per in svilup durabel da lur patria alpina dapi che l' organisaziun è vegnida fundada l' onn 1972. 
Il presidi mida annualmain. 
Actualmain presidiescha il Tirol dal Sid l' ARGE ALP. 
Communicaziun da la regenza dals 28 da schaner 2010
En il chantun Grischun duai il nov rom " enconuschientscha da las religiuns ed etica " vegnir introducì a partir da l' onn da scola 2012/13 sin il stgalim superiur. 
La regenza grischuna ha approvà tant il concept general correspundent sco er la structura dal project per introducir quest rom. 
Instradà emprims pass per l' instrucziun futura dal rom " enconuschientscha da las religiuns ed etica " 
La regenza grischuna ha prendì enconuschientscha dal concept general e da la structura dal project per introducir il rom " enconuschientscha da las religiuns ed etica " ed ha incumbensà il departament d' educaziun, cultura e protecziun da l' ambient cun la realisaziun. 
Il concept prevesa d' introducir quest nov rom a partir da l' onn da scola 2012/13 sin il stgalim superiur da la scola populara. Il nov rom suttastat a la responsabladad dal stadi ed è obligatoric per tut las scolaras e per tut ils scolars. 
Resguardond las experientschas che vegnan fatgas, duai il rom vegnir instruì sin il stgalim primar a partir da l' onn da scola 2017/18. 
Cun il " model 1+1 " ha il cussegl grond fatg l' onn passà ina cuntraproposta a la " iniziativa d' etica ". 
Questa cuntraproposta è vegnida sustegnida da las baselgias chantunalas ed acceptada dal pievel en la votaziun dal matg 2009. 
La decisiun dal pievel prevesa che las baselgias chantunalas dettian vinavant ina lecziun da religiun. 
Da nov vegn introducida ina lecziun " enconuschientscha da las religiuns ed etica " ch' è obligatorica per tut las scolaras e per tut ils scolars. 
Ultra da quai fixescha il concept general ch' il nov rom " enconuschientscha da las religiuns ed etica " stoppia s' orientar uschenavant sco pussaivel tenor il " plan d' instrucziun da la Svizra tudestga 21 ", ina giada che quel è avant maun. 
En il decurs dals proxims quatter onns da scola planisescha il chantun dal rest da porscher a las persunas d' instrucziun actualas curs da qualificaziun cumplementara per il nov rom " enconuschientscha da las religiuns ed etica ". 
Davart ils plans d' instrucziun definitivs, davart l' elecziun e davart la translaziun dals meds d' instrucziun sco er davart ils detagls da la qualificaziun cumplementara da las persunas d' instrucziun decida la regenza pli tard. 
Sco proxim pass elavura ina gruppa da lavur il plan d' instrucziun per il stgalim superiur. Questa gruppa da lavur consista da represchentantas e da represchentants da las baselgias chantunalas sco er da l' uffizi per la scola populara ed il sport. 
Sco basa serva per quest intent il plan d' instrucziun da religiun vertent. 
Da vischnancas e da regiuns 
Schlarigna: La regenza approvescha la revisiun parziala da la planisaziun locala da la vischnanca da Schlarigna dals 26 d' october 2009. 
Premi per il guaud da protecziun alpin 2009: Contribuziuns grischunas èn vegnidas premiadas a Bad Tölz
Sut la devisa " il guaud da protecziun protegia la patria " è vegnì surdà ils 29 da schaner 2010 en la chasa da cura da Bad Tölz per la quarta giada il premi internaziunal per il guaud da protecziun alpin da la cuminanza da lavur da las uniuns forestalas da las regiuns alpinas, e quai per prestaziuns extraordinarias che servan a mantegnair ed a meglierar il guaud da protecziun en il territori alpin. 
Sco gia l' onn precedent han er projects grischuns survegnì il premi. 
Il cusseglier guvernativ Stefan Engler è er sa participà a la surdada dal premi. 
Numerus giasts dals territoris alpins, reunids en la cuminanza da lavur, che derivan da la Baviera, dal Tirol dal sid, dal Vorarlberg, dal Grischun, da la Carinzia e dal Liechtenstein, han dà suatientscha a l' invitaziun a Bad Tölz per s' infurmar davart ils megliers projects che pertutgan il guaud da protecziun e per far festa cun las persunas premiadas. 
Dudesch projects èn nominads 
Assistentas ed assistents da projects forestals, proprietarias e proprietaris da guaud, magistras e magisters sco er scolaras e scolars dals pajais da la cuminanza da lavur èn vegnids envidads a sa participar a la concurrenza. 
Dal dumber da record da 33 projects ha ina giuria internaziunala nominà 12 per las categorias " innovaziun e partenadi da guauds da protecziun ", " projects da success ", " projects da scola " e " lavur da publicitad " ed hà – per l' emprima giada – surdà in premi da renconuschientscha per in project extraordinari. 
Suenter ina preschentaziun da multimedia da tut ils projects nominads, han las represchentantas ed ils represchentants politics surdà las trofeas a las victuras ed als victurs. 
Ils suandants dus projects dal chantun Grischun èn vegnids premiads: 
- categoria " projects da success ": project " 20 onns suenter il Vivian – project per la reconstrucziun en la Sursassiala " 
- premi da renconuschientscha per in project extraordinari: " Emnas da project en il guaud da muntogna sco lavuratori da furmaziun ". 
Ils ulteriurs premis principals èn vegnids surdads en la categoria " innovaziun e partenadi da guauds da protecziun " al project " offensiva dal guaud da muntogna " da la Carinzia, en la categoria " lavur da publicitad " als " dis forestals dal Liechtenstein 2009 " ed en la categoria " projects da scola " al project " la natira sco stanza da scola e sco magistra " dal Tirol dal sid. 
Ils projects grischuns che han survegnì il premi 
20 onns suenter il Vivian – project per la reconstrucziun en la Sursassiala 
Uffizis forestals da revier da Mustér, da Medel e da Tujetsch, uffizi forestal dal Grischun 
Guauds da protecziun impurtants en la part sura da la Surselva èn vegnids destruids per part dal tuttafatg da l' orcan Vivian. 
20 onns pli tard sa preschenta il territori en in stadi fitg legraivel ed exemplaric. 
Las mesiras differenziadas ch' èn vegnidas prendidas sin basa d' analisas scientificas èn sa cumprovadas fitg bain e porschan enconuschientschas impurtantas per schliar problems sumegliants en il futur. 
Emnas da project en il guaud da muntogna sco lavuratori da furmaziun 
Guaud da muntogna sco lavuratori da furmaziun, Thun 
Il guaud da muntogna sco lavuratori da furmaziun realisescha dapi onns mintga onn cun passa 1000 giuvenils emnas da project en il guaud da muntogna. 
L' onn 2009 èn stadas activas en il guaud da protecziun sulettamain en il chantun Grischun passa 350 persunas da la Bassa. 
La direcziun professiunala tras il persunal forestal cun scolaziun pedagogica e cun gronda experientscha garantescha che las participantas e ch' ils participants chapeschan l' impurtanza dal guaud da protecziun e da sia tgira e ch' ellas e ch' els sa regordan da quai per vita duranta, e quai er sco futuras purtadras e sco futurs purtaders da decisiuns. 
Communicaziun da la regenza dals 4 da favrer 2010
Il chantun Grischun s' engascha per ch' ils sistems da la nova concepziun da la gulivaziun da finanzas e da la repartiziun da las incumbensas tranter la confederaziun ed ils chantuns ( NGF) hajan er vinavant dotaziuns gulivas. 
La regenza ha deliberà ina brev correspundenta per mauns da la conferenza da las regenzas chantunalas. 
Plinavant ha ella tractà las consultaziuns federalas pertutgant la natiralisaziun facilitada per persunas da la terza generaziun sco er pertutgant la revisiun da l' ordinaziun da victualias. 
Ils sistems da gulivaziun da la NGF duain avair er vinavant dotaziuns gulivas 
La regenza grischuna è cunter ina midada da la dotaziun dals dus sistems da gulivaziun da la NGF tranter la confederaziun ed ils chantuns. 
En ina brev a la conferenza da las regenzas chantunalas ( CdC) crititgescha la regenza la posiziun ch' il nov president da la CdC ha prendì dacurt. 
Il cumenzament da l' onn aveva il president da la CdC declerà en ina intervista ch' il volumen da la gulivaziun da las grevezzas sociodemograficas possia vegnir augmentà sin donn e cust da la gulivaziun da las grevezzas geografic-topograficas. 
Tant areguard il cuntegn sco er perquai ch' i manca in conclus da la radunanza plenara da la CdC, n' è questa decleraziun betg correcta tenor l' avis da la regenza, ed en vista a las discussiuns vegnintas na promova ella er betg il consens. 
Sco che la regenza menziunescha vinavant, è la dotaziun guliva, ch' è vegnida tschernida per ils dus sistems da gulivaziun da las grevezzas, il resultat d' ina vasta discussiun politica che tegna quint dals resultats totals per tut ils chantuns. 
Ella è vegnida concludida dal parlament federal sin proposta dal cussegl federal, e quai sin basa d' ina valitaziun generala da numerus facturs. Ella è er vegnida sustegnida d' ina gronda maioritad dals chantuns. 
Actualmain dotescha la confederaziun ils dus sistems da gulivaziun cun var 341 milliuns francs per onn. 
Tenor l' avis da la regenza n' èn er avant maun ni infurmaziuns da basa ni novas enconuschientschas che giustifitgassan d' adattar las dotaziuns dals dus sistems da gulivaziun ch' èn il resultat d' ina decisiun politica. 
Dal rest na poi er betg vegnir ditg che la gulivaziun da las grevezzas geografic-topograficas fiss surdotada. 
Cun ses agid po vegnir gulivada mo ina part relativamain pitschna da las grevezzas che resultan als chantuns pertutgads tras lur structuras. 
Lunschor la gronda part ston ils chantuns surpigliar sezs. 
Plinavant stoi vegnir resguardà che totalmain 17 chantuns survegnan ina gulivaziun da las grevezzas geografic-topograficas. Questa gulivaziun vegn pia repartida en moda relativamain vasta. 
La regenza sustegna l' inizativa parlamentara " La Svizra sto renconuscher ses uffants " 
La regenza grischuna sustegna da princip la natiralisaziun facilitada per persunas da la terza generaziun. 
En sia resposta da consultaziun a la confederaziun tar l' iniziativa parlamentara " La Svizra sto renconuscher ses uffants " conferma ella quai. 
En spezial beneventa la regenza ch' i na vegn – cuntrari al project che ha fatg naufragi l' onn 2004 – betg pli prescrit ina natiralisaziun automatica sin fundament da la naschientscha en Svizra. 
La natiralisaziun dependa anc adina d' ina proposta e d' in conclus da l' autoritad. 
A la regenza pari raschunaivel d' introducir ina natiralisaziun facilitada per persunas che vivan dapi lur naschientscha en Svizra e che han geniturs che han gia absolvì ina part essenziala da lur furmaziun da scola e professiunala en quest pajais. 
Beneventada vegn er l' intenziun da crear ina regulaziun unitara per l' entira Svizra sin quest champ. 
Tuttina refusa la regenza singulas disposiziuns dal project. 
Ella pretenda tranter auter che la confederaziun fixeschia er vinavant mo " prescripziuns minimalas " e ch' ils chantuns possian relaschar sco fin ussa prescripziuns pli vastas. 
Per la regenza n' èsi la finala betg cler, pertge che las premissas da natiralisaziun materialas na duessan betg valair en la medema moda per tut las furmas da natiralisaziun facilitada. 
La revisiun da l' ordinaziun federala da victualias vegn beneventada 
La regenza grischuna beneventa la revisiun da l' ordinaziun davart victualias ed objects da diever sco er da l' ordinaziun davart l' execuziun da la legislaziun da victualias. 
Il motiv per la nova regulaziun è che las scolaziuns da las inspecturas e dals inspecturs da victualias, da las controlladras e dals controlladers da victualias u da las chemicistas e dals chemicists chantunals ston vegnir adattadas a las pretensiuns ed als basegns actuals. 
En sia resposta da consultaziun crititgescha la regenza dentant ch' ina furmaziun pratica na saja en il futur betg pli ina premissa per survegnir il diplom federal da chemicista u da chemicist da victualias. 
A l' avis da la regenza è l' experientscha pratica dentant indispensabla per pudair ademplir per exempel la funcziun d' ina chemicista u d' in chemicist chantunal. 
Contribuziuns chantunalas a differentas instituziuns 
Lavuratori d' emprendissadi engiadinais per scrinarias e per scrinaris: Il project per la renovaziun e per l' engrondiment dal stgaudament dal lavuratori d' emprendissadi engiadinais per scrinarias e per scrinaris a Samedan vegn approvà e sustegnì cun ina contribuziun maximala da 164' 373 francs. 
Projects da vias 
La regenza ha approvà totalmain 1' 265' 000 francs per construir e per sanar ils suandants trajects da vias: 
- diversas vias chantunalas e naziunalas: remplazzament d' indrizs d' alarm per incendis en tunnels 
Il stadi actual da las vias dal Grischun è en l'internet ed ha in servetsch dad SMS
Il stadi actual da la rait da vias dal Grischun po vegnir consultà sin la pagina d' internet http://www.strassen.gr.ch ch' è vegnida concepida da nov. 
In layout ch' è vegnì fatg spezialmain per smartphones sco er in servetsch dad SMS permettan d' acceder levamain a las infurmaziuns, e quai er sch' ins è en viadi. 
L' enconuschientscha dal stadi actual da las vias po esser impurtanta per ils giasts e per las persunas indigenas dal chantun da muntogna, cunzunt durant l' enviern cun relaziuns meteorologicas criticas e cun grondas navadas. 
Per cuntanscher singulas valladas èsi decisiv, sch' ina via da colliaziun è cuverta cun naiv, è transibla mo cun chadainas da naiv u ha schizunt stuì vegnir serrada. 
Il dumber dals access da l' enviern passà a la pagina d' internet ch' exista dapi l' onn 2005 http://www.strassen.gr.ch mussa quai evidentamain: Il favrer 2009, nua ch' igl ha dà grondas navadas, han ins pudì registrar 130' 000 access a questa pagina. 
Per quest enviern han l' uffizi da construcziun bassa e la polizia chantunala dal Grischun engrondì e concepì da nov la purschida d' infurmaziuns davart il stadi da las vias. 
Eventuals temps da spetga sin la via rullanta dal tunnel dal Veraina vegnan medemamain communitgads sin questa plattafurma. 
Cun in telefonin che ha access a l' internet pon ins consultar sut http://www.strassenmobile.gr.ch la situaziun actuala er anc cur ch' ins è en viadi vers il Grischun. 
Las abunentas ed ils abunents dal servetsch dad SMS, ch' è da pajar, survegnan la communicaziun da las midadas dal stadi sin ils singuls trajects da las vias directamain sin lur telefonin. 
En cas da navadas en l' entir chantun vegn – pervia da la gronda rait da vias dal Grischun – eventualmain generada ina gronda quantitad da communicaziuns. 
Per avair ina meglra survista entaifer il chantun, è quel repartì en quatter regiuns che pon vegnir abunadas separadamain. 
I sto dentant adina vegnir resguardà che las relaziuns meteorologicas e pia ch' il stadi da las vias pon sa midar fitg svelt en las muntognas, er sche las collavuraturas e sch' ils collavuraturs dal chantun ch' èn staziunads al lieu annunzian il stadi da las vias uschè svelt sco pussaivel a strassen.gr.ch. 
Actualmain è l' infurmaziun da las vias per tudestg. 
Igl è previs da cumplettar la pagina d' internet cun ulteriuras linguas. 
Ulteriuras infurmaziuns da las vias en il Grischun e davart l' annunzia per il servetsch dad SMS sa chattan sut http://www.strassen.gr.ch Infurmaziuns 
Communicaziun da la regenza dals 11 da favrer 2010
Pervia da l' introducziun da datas biometricas en ils passaports svizzers sto il chantun adattar sias disposiziuns giuridicas. 
A chaschun da sia ultima sesida ha la regenza grischuna approvà la revisiun totala correspundenta da l' ordinaziun davart l' emissiun da passaports svizzers e mess en vigur quella per il 1. da mars 2010. 
Ultra da quai refusa la regenza en ina consultaziun la proposta da la confederaziun da midar il sistem da l' imposiziun da taglia sin la proprietad d' abitaziuns. 
Revisiun totala da l' ordinaziun davart l' emissiun da passaports svizzers pervia dals novs passaports biometrics 
En connex cun l' introducziun dal passaport biometric svizzer 2010 reveda il chantun Grischun sias disposiziuns giuridicas tar la legislaziun federala davart ils documents d' identitad. 
La regenza grischuna ha approvà la revisiun totala correspundenta da l' ordinaziun davart l' emissiun da passaports svizzers e mess en vigur quella per il 1. da mars 2010, a medem temp sco quai che las novas disposiziuns federalas entran en vigur. 
Er suenter l' introducziun dals documents d' identitad biometrics resta l' uffizi da fatgs da polizia e da dretg civil l' autoritad emettenta cumpetenta en il chantun. 
Da nov regla l' ordinaziun ch' ins na po betg pli duvrar fotografias digitalas fatgas ordaifer ils novs centers da documents d' identitad, perquai ch' i resultassan dapli custs per quests centers. 
L' import da las fotografias giu da purtaders da datas externs è dal rest collià cun in privel da segirezza e sto perquai vegnir refusà ord vista da la segirezza d' informatica. 
Gia pli baud aveva la regenza concludì da stabilir en il Grischun maximalmain tschintg centers per la registraziun da las novas datas biometricas. 
Il mars vegnan per entant averts dus centers da registraziun en il Grischun, in a Cuira, l' auter a Zernez. 
L' ordinaziun adattada cuntegna ultra da quai la basa legala per pudair far ina cunvegna cun las autoritads dal chantun Tessin, che permetta a las abitantas ed als abitants dal district da la Moesa da laschar far il nov passaport a Bellinzona. 
Ina regulaziun cumparegliabla è gia sa cumprovada fin ussa cun il passaport provisoric. 
La regenza refusa la midada da sistem tar l' imposiziun da taglia sin la proprietad d' abitaziuns 
La regenza grischuna è da princip cunter la proposta da la confederaziun da midar il sistem da l' imposiziun da taglia sin la proprietad d' abitaziuns, che prevesa d' abolir l' imposiziun da taglia sin la valur da l' atgna locaziun. 
Plitost duaja vegnir mantegnì il sistem actual, pretenda la regenza en sia resposta da consultaziun a la cuntraproposta dal cussegl federal tar l' iniziativa dal pievel " Abitaziuns segiras en la vegliadetgna ". 
Sch' il cussegl federal duess tuttina insister sin la midada da sistem, fissi in giavisch central da la regenza d' integrar en la lescha d' armonisaziun da taglia ina soluziun cun ina taglia sin abitaziuns secundaras. 
Per ils chantuns turistics han las entradas da l' imposiziun da taglia sin la valur da l' atgna locaziun numnadamain ina impurtanza fundamentala, per tschertas vischnancas schizunt ina impurtanza existenziala. 
Las entradas totalas da l' imposiziun da taglia sin la valur da l' atgna locaziun importan per il chantun Grischun e per las vischnancas var 57 milliuns francs. 
Quai correspunda a passa 8 pertschient dals retgavs da la taglia sin las entradas, ed en grondas vischnancas turisticas è questa quota anc bler pli gronda. 
Per la regenza è ina taglia sin abitaziuns secundaras en il dretg federal perquai ina cundiziun stringenta ed in premissa per in' eventuala midada da sistem. 
Igl è pia l' incumbensa da la confederaziun da chattar ina soluziun persvadenta che permetta a las regiuns da muntogna da salvar lur entradas fiscalas actualas. 
Ils 17 da zercladur 2009 è il cussegl federal s' exprimì cunter l' iniziativa dal pievel " Abitaziuns segiras en la vegliadetgna " da l' associaziun svizra da las proprietarias e dals proprietaris da chasas. 
El ha l' intenziun da suttametter ina cuntraproposta indirecta a l' iniziativa. 
Questa cuntraproposta prevesa d' abolir l' imposiziun da taglia sin la valur da l' atgna locaziun betg mo per las persunas pensiunadas, mabain per tut las proprietarias e per tut ils proprietaris d' abitaziuns, e sco cuntraprestaziun duain vegnir dismessas, cun excepziuns, las pussaivladads da deducziun vertentas. 
Da vischnancas e da regiuns 
Circul da l' Engiadin' ota: La regenza approvescha la lescha davart la planisaziun regiunala che las votantas ed ils votants dal circul da l' Engiadin' ota han concludì ils 29 da november 2009. 
Ella ha er prendì enconuschientscha dal program per il svilup regiunal dal territori dal circul da l' Engiadin' ota – in program che dura plirs onns. 
Per realisar quel fin la fin da l' onn 2012 vegn deliberà in credit limità da 200' 000 francs. 
Medel/Lucmagn: A la vischnanca da Medel/Lucmagn vegn garantida ina contribuziun da maximalmain 254' 400. – francs per engrondir e per renovar l' allontanament d' aua persa en las fracziuns da Pardè, da Platta e da Baselgia. 
Tavau: En sia consultaziun a l' uffizi federal da traffic concernent la dumonda da las telefericas da Tavau Claustra SA dals 23 d' october 2009 da dar la concessiun tenor il dretg davart las telefericas e d' approvar ils plans per construir e per manar sin il territori da la vischnanca da Tavau ina sutgera da quatter " Ischalp – Brämabüel " ( implant da remplazzament), propona la regenza da dar la concessiun. 
Projects da vias 
La regenza ha approvà totalmain 150' 000 francs per construir e per sanar il suandant traject da via: 
- via da la Lumnezia: lavurs d' impressari Val Mulina – Val Miedra 
Chaussas persunalas 
Roger Danuser, domicilià a Cuira, è vegnì elegì per il 1. da fanadur 2010 sco substitut dal manader da l' uffizi da persunal. 
Sch'il gieu da fortuna daventa ina dependenza: L'uffizi dal servetsch social chantunal organisescha ina dieta davart in tema fitg actual
Ils gieus da fortuna èn ina gronda fascinaziun, questa fascinaziun po dentant daventar svelt ina dependenza. 
Ils 18 da favrer 2010 ( 9.00 – 17.00) organisescha l' uffizi dal servetsch social chantunal ina dieta davart la dependenza da gieus da fortuna. 
I vegnan preschentadas cifras e tendenzas sco er discutads ils temas da la diagnosa tempriva e da la prevenziun. 
" La banca gudogna adina. 
" – Er sche bleras persunas fortunadas na vulan betg crair quai, vala questa frasa spezialmain per gieus da fortuna. 
Las consequenzas per quellas e per quels ch' èn dependents da gieus da fortuna pon esser gravantas. 
Ultra dal donn finanzial po questa dependenza er chaschunar l' exclusiun da la societad, la ruptura cun l' atgna famiglia e la perdita da la plazza da lavur. 
Davart il tema " dependenza da gieus da fortuna " organisescha l' uffizi dal servetsch social chantunal ina dieta che ha lieu gievgia, ils 18 da favrer 2010, en l' aula dal center da furmaziun per la sanadad ed ils fatgs socials, binari D, a Cuira. 
Expertas ed experts resumeschan ils fatgs e las cifras las pli novas e mussan ch' il dumber da persunas ch' èn dependentas da gieus da fortuna è s' augmentà massivamain tras il medium internet. 
Tras ils gieus en l' internet resta la dependenza pli savens zuppada, perquai che las giugadras ed ils giugaders na ston betg pli sa scuntrar en in lieu public. 
Basegn d' agir cumprovà 
Ch' igl exista in basegn d' agir en il sectur da la dependenza da gieus da fortuna, mussa la circumstanza ch' ils chantuns da la Svizra orientala extendan massivamain la prevenziun en quest sectur. 
Ils chantuns Son Gagl, Appenzell dador, Appenzell dadens, Glaruna, Grischun e Turgovia han elavurà in concept communabel per prevegnir a la dependenza da gieus da fortuna e per cumbatter quella. 
Per quest intent han ins installà ina pagina d' internet sut http://www.sos-spielsucht.ch sco er in numer da cussegliaziun per telefon ( 0800'040'080). 
Persunas pertutgadas sco er lur confamigliaras e lur confamigliars survegnan infurmaziuns impurtantas davart la dependenza da gieus da fortuna. 
Plinavant èn vegnids sensibilisads e scolads ils posts spezialisads regiunals per quest tema, per ch' els possian porscher la cussegliaziun spezialisada correspundenta e la triascha. 
La dependenza da gieus da fortuna na sa differenziescha strusch d' auters cumportaments da dependenza: Ina giada che la dependenza è sa sviluppada dal tuttafatg, organiseschan las persunas pertutgadas lur vita mo pli tenor ils gieus da fortuna. 
Tut il rest vegn negligì. 
Dieta e lavuratoris 
La dieta a Cuira sa drizza en emprima lingia a persunas spezialisadas dal sectur social. 
Professer Jörg Häfeli, docent e manader da project a la scola auta a Lucerna, vegn a tractar il tema " gieus da fortuna en Svizra: prevenziun, diagnosa tempriva, cifras e tendenzas ". 
Christa Bot, psicologa IPA e manadra dal project interchantunal davart il gieu da fortuna da la Svizra orientala, vegn a preschentar la collavuraziun tranter ils chantuns da la Svizra orientala. 
Peter Schneeberger maina il post da cussegliaziun per dumondas da debits da la crusch cotschna dal Grischun a Cuira. 
El infurmescha davart las pussaivladads per sanar ils debits. 
Dr. Ines Bodmer dal center per cumportaments da dependenza escape a Turitg tegna in referat davart il tema " dependenza da gieus da fortuna: percorscher e tractar ". 
Il suentermezdi han lieu quatter differents lavuratoris. 
Quels èn deditgads als temas: " mussavia per cussegliar cas da dependenza da gieus da fortuna " ( Christa Bot), " gieus da fortuna en l' internet " ( Jörg Häfeli), " rectificaziun dals debits: schanza u utopia? 
" ( Peter Schneeberger) e " lavur da cussegliaziun cun confamigliaras e cun confamigliars " ( Ines Bodmer). 
Deliberà la missiva tar la revisiun totala da la lescha d'energia
Il chantun Grischun vul reducir en moda persistenta il consum d' energias fossilas e promover pli intensivamain la midada vi sin energias regenerablas. 
La regenza grischuna ha deliberà la missiva correspundenta tar la revisiun totala da la lescha d' energia. 
Questa lescha prevesa da cuntanscher las finamiras, en spezial cun reducir en etappas il basegn d' energia termica maximalmain admissibel tar edifizis. 
Uschia duai vegnir gidà a cuntanscher las finamiras a lunga vista da la " societad da 2000 watts ". 
Il cussegl grond vegn a tractar la fatschenta en la sessiun d' avrigl. 
Cun la revisiun totala da la lescha d' energia dal chantun Grischun vul la regenza promover la politica chantunala d' energia e la far avanzar per in pass impurtant. 
La nova lescha d' energia ha en emprima lingia ils suandants intents: in' utilisaziun effizienta e persistenta da l' energia sco er in provediment d' energia economic ed ecologic. 
Plinavant duai vegnir reducì en moda persistenta il consum da purtaders d' energia fossils e duain vegnir utilisadas pli intensivamain las energias indigenas e regenerablas. 
Qua tras vul il chantun gidar a cuntanscher las finamiras a lunga vista da la " societad da 2000 watts ". 
Quai vegn er fatg cun l' ambiziun ed en accordanza cun las stentas naziunalas ed internaziunalas da reducir l' emissiun da CO2 sin 1 tonna per onn per abitanta e per abitant. 
Fixà finamiras liantas en la lescha 
En ses element central fixescha il project da lescha da la regenza, che questas finamiras duain vegnir cuntanschidas en etappas che vegnan formuladas en moda lianta. 
Il potenzial il pli grond per reducir il consum d' energia sa chatta en ils edifizis sezs. 
Gia a partir da l' onn 2011 duai il basegn d' energia termica maximalmain admissibel per edifizis novs importar 40 pertschient damain che l' onn 2008. 
Quai correspunda circa al standard da MINERGIE actual senza ventilaziun. 
En ulteriuras etappas duai il basegn maximal d' energia termica vegnir reducì fin l' onn 2020 per 60 pertschient ( circa il standard da MINERGIE-P actual) e fin l' onn 2035 schizunt per 80 pertschient. 
En cas d' edifizis existents pretendan las finamiras intermediaras, ch' èn prescrittas da la lescha, da reducir il basegn d' energias fossilas fin l' onn 2020 per 10 pertschient ( fin l' onn 2035 per 25 pertschient) e d' al remplazzar per 10 pertschient ( fin l' onn 2035 per 40 pertschient) cun energias regenerablas. 
Las contribuziuns da promoziun vegnan augmentadas 
Il chantun vul cuntanscher questas finamiras tranter auter cun augmentar las contribuziuns da promoziun sco er cun fixar prescripziuns liantas. 
A partir da l' onn 2011 quintan las autoritads cun expensas totalas annualas da 14.4 milliuns francs per l' entir program da promoziun nov. 
En quest connex importa la part dal chantun 8.9 milliuns francs. 
Quai èn var trais giadas dapli meds da promoziun che quai ch' il plan da finanzas vertent preveseva. 
La nova lescha d' energia fixescha ch' il chantun concedia contribuziuns da promoziun per: 
- sanaziuns cumplessivas d' edifizis; 
- sanar indrizs tecnics d' edifizis existents, utilisond energias regenerablas ( laina, sulegl, chalur da la terra e dals conturns); 
- edifizis novs ed edifizis novs da substituziun che han in caracter exemplaric; 
- meglierar il grad d' utilisaziun da process commerzials ed industrials; 
- remplazzar ils stgaudaments electrics tras indrizs che utiliseschan energias regenerablas; 
- indrizs energetics gronds d' impurtanza chantunala u regiunala. 
En quai che reguarda las prescripziuns ed ils standards da construcziun surpiglia la nova lescha d' energia per gronda part il model da prescripziuns davart l' energia dals chantuns ( MoPEC 2008) repassà da la conferenza da las directuras e dals directurs chantunals d' energia. 
Quai chaschuna er l' armonisaziun generala giavischada tranter ils chantuns. 
Basa per il certificat energetic dals edifizis e nova regulaziun per stgaudaments al liber 
Ultra da quai stgaffescha la revisiun totala da la lescha d' energia la basa, per ch' il certificat energetic chantunal dals edifizis ( CECE) possia vegnir introducì en tut la Svizra en moda unitara. 
Per proprietarias e per proprietaris da chasas è il CECE in instrument d' infurmaziun facultativ che infurmescha – sco l' etichetta d' energia en cas d' apparats e da vehichels – davart il consum d' energia d' in edifizi. 
Reglada da nov vegn er l' utilisaziun da stgaudaments al liber. 
Per l' utilisaziun commerziala da stgaudaments mobils al liber, sco per exempel radiaturs mobils, che chaschunan emissiuns da CO2, prevesa la lescha l' obligaziun da dumandar ina permissiun. 
Ina permissiun po vegnir dada, sche la gestiunaria u sch' il gestiunari cumpensescha il consum d' energia en la medema dimensiun cun cumprar certificats da CO2 u energias regenerablas. 
Il chantun sco exempel 
La finala fixescha la lescha d' energia ch' ils edifizis dal chantun stoppian sa distinguer en il futur tras in' utilisaziun exemplarica ed effizienta da l' energia. 
Concretamain duain – tenor la proposta da la regenza – edifizis chantunals novs ademplir a partir da l' onn 2011 il standard da MINERGIE-P e sanaziuns d' edifizis chantunals existents il standard da MINERGIE actual. 
Ina legislaziun che s' orientescha als resultats 
La nova lescha d' energia resguarda en quest connex ils princips d' ina legislaziun ch' è orientada als resultats. 
Quai vul dir, la legislatura ed il legislatur prescrivan las finamiras e fixeschan ils pass intermediars. 
La regenza elavura in concept d' energia da plirs onns che mussa, co che las finamiras duain vegnir cuntanschidas. 
Sch' i sa mussa che las finamiras na vegnan betg cuntanschidas, ston las pretensiuns energeticas e las mesiras da promoziun vegnir adattadas correspundentamain. 
La regenza propona da sa participar a la cunvegna interchantunala per l'armonisaziun da contribuziuns da scolaziun
Il chantun Grischun duai sa participar a la cunvegna interchantunala per l' armonisaziun da contribuziuns da scolaziun. 
Quai propona la regenza grischuna. 
Ella ha deliberà la missiva correspundenta per mauns dal cussegl grond. Quel vegn a tractar la fatschenta durant la sessiun d' avrigl. 
L' intent da la cunvegna interchantunala è da promover l' armonisaziun da las contribuziuns da scolaziun sin plaun naziunal. 
D' ina vart vul la cunvegna garantir in' armonisaziun formala dals stipendis cun fixar definiziuns unifitgadas per expressiuns dal dretg da stipendis. 
Da l' autra vart promova la cunvegna medemamain l' armonisaziun materiala. 
Latiers vegnan fixads per tut ils chantuns standards minimals valaivels per las limitas da vegliadetgna, per la durada dal sustegn u per las tariffas maximalas. 
Quai duai garantir l' access a la furmaziun per classas da la populaziun cun entradas bassas sco er il medem tractament da las abitantas e dals abitants esters en Svizra. 
La nova cunvegna interchantunala per l' armonisaziun da contribuziuns da scolaziun è vegnida approvada da la conferenza svizra da las directuras e dals directurs chantunals da l' educaziun publica ils 18 da zercladur 2009. 
Tras l' armonisaziun dal nov concordat da stipendis duain vegnir sminuidas las grondas differenzas ch' existan tranter ils chantuns tar las premissas per stipendis sin il stgalim secundar II. Questa finamira è ina sfida en connex cun la realisaziun da la nova concepziun da la gulivaziun da finanzas e da la repartiziun da las incumbensas tranter la confederaziun ed ils chantuns ( NGF). 
Actualmain fixeschan ils chantuns il circul da persunas che survegnan stipendis en moda differenta. 
Uschia na vegnan per exempel persunas senza naziunalitad svizra betg tractadas egualmain en tut ils chantuns. 
Er l' autezza dals stipendis che vegnan pajads è en il cas singul differenta. 
Ils chantuns pajan ca. 276 milliuns francs en furma da stipendis e 27 milliuns francs en furma d' emprests. 
En il chantun Grischun èn vegnids pajads or var 13,8 milliuns francs sco stipendis. 
Il chantun Grischun ademplescha gia las prescripziuns dal nov concordat da stipendis. 
Ina participaziun dal chantun Grischun a la cunvegna interchantunala n' ha naginas consequenzas finanzialas per il chantun. 
Mesiras d'urgenza per cumplettar la tgira da la selvaschina
Il chantun Grischun vul mantegnair il sistem per ina gestiun ecologica dals effectivs da selvaschina ch' è sa cumprovà fin ussa. 
Las mesiras las pli impurtantas restan vinavant d' ina vart la realisaziun consequenta e persistenta da la planisaziun da la chatscha e da l' autra vart la protecziun dals spazis da viver da la selvaschina d' ungla durant l' enviern cun zonas da paus. 
Per mitigiar il problem da la gronda muria d' enviern pervia d' envierns fitg dirs, èn vegnids elavurads concepts da mesiras d' urgenza sin plaun regiunal. 
L' enviern extrem 2008/2009 ha chaschunà grondas perditas tras selvaschina disgraziada. 
Il cumenzament tempriv da l' enviern, grondas navaglias per lung da las Alps ed in mais da mars cun blera naiv han spussà la selvaschina en las muntognas l' ultim enviern. 
Questa situaziun è vegnida crititgada da differentas varts, tranter auter è ella er vegnida tematisada en il cussegl grond. 
L' uffizi da chatscha e pestga ha analisà cun quità la situaziun. 
Per mitigiar en il futur situaziuns da crisa sumegliantas, èn vegnids cumplettads ils concepts per la tgira da la selvaschina cun mesiras d' urgenza. 
Ina basa ecologica per la selvaschina e per il guaud 
Il princip ecologic che vegn persequità dal chantun Grischun sa basa sin effectivs da selvaschina adattads als spazis da viver e sin in' utilisaziun persistenta da quests effectivs tras la chatscha grischuna. 
In princip ecologic vegn oz er persequità en la selvicultura ed en l' agricultura. 
Quai correspunda dal tuttafatg a la strategia da la confederaziun. 
En il rom da las directivas per ina gestiun integrala dal guaud e da la selvaschina pretenda la confederaziun concepts equilibrads areguard l' ecologia. 
Per la pavlada d' enviern da la selvaschina d' ungla munta quai da renunziar ad ina tala. 
Ecologia vul numnadamain er dir, acceptar ina mortalitad augmentada en envierns dirs; quella tutga tar in process da selecziun natiral. 
Da princip na duai la selvaschina betg vegnir domesticada tras pavladas d' enviern surdimensiunadas. 
La soluziun da la selvaschina per surviver l' enviern è quella, da spargnar energia cun ina repartiziun optimala da la selvaschina en il spazi da viver. 
Ils princips per planisar la chatscha e per calmar il spazi da viver duain vegnir mantegnids 
Da princip dispona la selvaschina da premissas adattadas e da mecanissems per spargnar energia per surviver er envierns dirs en muntogna. 
Chamutschs e capricorns per exempel na vegnan mai pavlads e survivan tuttina per gronda part er envierns dirs. 
L' analisa da la situaziun ha mussà che la ristga da daventar ina victima da l' enviern è la pli gronda en valladas autsituadas cun in grond effectiv da selvaschina. 
L' enviern passà è l' effectiv da tschiervs stà sin in nivel fitg aut. 
Uschia è er s' augmentada la ristga da perditas pli grondas tras selvaschina disgraziada. 
Ils animals giuvens han patì il pli fitg da quai. 
Els avevan las reservas da grass las pli pitschnas e lur provisiuns d' energia èn stadas duvradas si il pli svelt. 
L' analisa ha mussà che – cunzunt en las valladas autsituadas – èsi impurtant da far ina chatscha consequenta sin ils effectivs da selvaschina e d' intervegnir en la classa d' animals giuvens per reducir resp. per evitar perditas da selvaschina durant l' enviern. 
L' enviern passà ha mussà l' impurtanza da las zonas da paus per la selvaschina. 
Mintga fugia supplementara chaschunada tras disturbis en il spazi da viver durant l' enviern dovra energia ch' è avant maun mo per part tar la selvaschina, e quai sco reserva da grass. 
Sche questa reserva è duvrada si e sche las reservas natiralas da pavel n' èn strusch pli accessiblas durant in enviern dir, è la selvaschina en privel da murir da la fom. 
La politica vertenta che garantescha quartiers d' enviern cun determinar zonas da paus per la selvaschina cun scumond d' access duai perquai vegnir persequitada consequentamain er vinavant. 
Mesiras d' urgenza per cumplettar ils concepts per la tgira da la selvaschina en envierns extraordinars, dentant nagin return a la pavlada d' enviern 
Sco quai che l' enviern passà ha mussà na bastan ils instruments existents betg, sch' i dat cundiziuns meteorologicas extraordinarias. 
Ils concepts per la tgira da la selvaschina vegnan perquai cumplettads cun in chapitel da mesiras d' urgenza. 
Quellas vegnan fixadas sin plaun regiunal e realisadas cun agid da forzas regiunalas. 
Ils concepts da mesiras d' urgenza èn vegnids elavurads en cunvegnientscha tranter l' uffizi da chatscha e pestga, l' uffizi forestal dal Grischun, proprietarias da guaud ( vischnancas) e l' organisaziun per la tgira da la selvaschina da l' uniun grischuna da chatschadras e da chatschaders da patenta. 
Els cuntegnan in catalog da singulas mesiras ch' èn definidas detagliadamain per calmar il spazi da viver, per terrar bostgs e per metter a disposiziun fain. 
Da princip duai la selvaschina restar en il quartier d' enviern elegì e betg vegnir carmalada cun pavladas en vischinanza da l' abitadi. 
Cura datti ina situaziun d' urgenza? 
Ina situaziun d' urgenza resulta d' ina cumbinaziun da facturs disfavuraivels, sco per exempel: cumenzament tempriv da l' enviern, lungas periodas fraidas, grondas navaglias, lung enviern, libertad da sa mover restrenschida per la selvaschina. 
Ina situaziun d' urgenza sa mussa tras in augment andetg da las perditas tras selvaschina disgraziada. 
La decisiun davart la realisaziun da mesiras d' urgenza vegn prendida dal schef dal departament da construcziun, traffic e selvicultura sin dumonda da l' uffizi da chatscha e pestga e da l' uffizi forestal. 
Communicaziun da la regenza dals 18 da favrer 2010
Per meglierar la qualitad da l' adempliment da las incumbensas dal stadi, duain talas vegnir examinadas periodicamain e sistematicamain en il Grischun. 
La regenza ha concludì e fixà l' instrumentari d' examinaziun correspundent. 
Ultra da quai ha la regenza prendì enconuschientscha d' in rapport da l' uffizi dal servetsch social davart la purschida da cussegliaziun per famiglias. Ella ha concludì d' optimar la purschida e da serrar las largias tenor pussaivladad. 
Dal rest ha la regenza formulà sias respostas da la consultaziun tar il nov program naziunal per la protecziun da l' uffant sco er tar la surpigliada da las prescripziuns da svapur da l' UE per utensils da lavur. 
La regenza examinescha las incumbensas dal stadi 
En il Grischun duain las incumbensas dal stadi vegnir examinadas periodicamain e sistematicamain per meglierar la qualitad da l' adempliment da talas. 
La regenza ha concludì e fixà in instrumentari d' examinaziun, per ch' ella possia realisar – en il rom da la planisaziun politica – mintga quatter onns l' examinaziun periodica e sistematica da las incumbensas. 
L' instrumentari d' examinaziun vegn applitgà per l' emprima giada l' onn 2010. 
Ils resultats da l' examinaziun da las incumbensas servan sco basa per il giudicament da la situaziun en vista al relasch da las finamiras e da las directivas politicas surordinadas tras il cussegl grond per il program da la regenza da la proxima perioda da planisaziun 2013 – 2016. 
Cun il nov instrument d' ina examinaziun periodica e sistematica da las incumbensas, ademplescha la regenza ina incumbensa da la constituziun che l' oblighescha da controllar periodicamain, sche las incumbensas ch' il chantun ademplescha èn necessarias, effectivas e finanziablas. 
Il chantun examinescha purschidas da cussegliaziun per famiglias 
Il chantun Grischun vul optimar la purschida da cussegliaziun per famiglias e serrar las largias tenor pussaivladad. 
La regenza grischuna ha prendì enconuschientscha d' in rapport correspundent da l' uffizi dal servetsch social, en il qual èn vegnidas examinadas tut las purschidas da cussegliaziun per famiglias. 
Il rapport concluda ch' i dat largias en trais secturs da la purschida da cussegliaziun, nua ch' i basegna d' agir. 
En la cussegliaziun d' educaziun e da geniturs manca ina purschida da cussegliaziun da basa per tut las regiuns per uffants tranter trais onns e l' entrada en scolina sco er per uffants pli vegls e per giuvenils ch' entran en la vita da lavur. 
Ina terza largia exista tar la purschida da cussegliaziun per persunas attempadas perquai che la dumonda en quest sectur crescha. 
Sin fundament da quest rapport ha la regenza incumbensà il departament d' economia publica e fatgs socials d' elavurar e da realisar in concept. Cun quest concept duai la cussegliaziun da geniturs e d' educaziun vegnir cumplettada cun cleras finamiras per uffants e per giuvenils. 
Plinavant duai vegnir tegnì quint da la dumonda creschenta suenter cussegliaziuns per persunas attempadas. 
L' examinaziun da las purschidas da cussegliaziun per famiglias resulta da las tractativas dal cussegl grond davart il rapport da famiglia en la sessiun da favrer 2007. 
Sco cundiziun da basa speziala èsi vegnì pretendì che las purschidas da cussegliaziun duain da princip vegnir ademplidas er en l' avegnir cun las resursas existentas. 
Las finamiras dal program naziunal per la protecziun da l' uffant vegnan sustegnidas 
La regenza grischuna beneventa las finamiras tematicas e strategicas dal nov program naziunal per la protecziun da l' uffant ch' è planisà. 
Quest program ha – en il rom d' in partenadi da posts publics e privats – sco finamira da coordinar, da promover e da realisar projects da prevenziun en il sectur da la protecziun da l' uffant sin plaun naziunal. 
La regenza – sco quai ch' ella scriva en sia consultaziun a l' associaziun svizra per la protecziun da l' uffant – è da l' avis ch' ils puncts centrals dal program sajan impurtants temas per il sectur da la protecziun da l' uffant. 
La regenza crititgescha dentant la finanziaziun limitada previsa da las structuras. 
Las consequenzas finanzialas ch' ils singuls puncts dal program vegnan ad avair per ils chantuns sco er per las vischnancas n' èn numnadamain betg evidentas. 
Per la regenza èsi ultra da quai impurtant ch' ils chantuns vegnian integrads a temp tar la realisaziun dal program naziunal per la protecziun da l' uffant e ch' els hajan il dretg da cogestiun. 
La realisaziun da la protecziun da l' uffant è numnadamain per gronda part la chaussa dals chantuns. 
La surpigliada da las prescripziuns da svapur da l' UE è raschunaivla 
La regenza grischuna beneventa l' integraziun planisada da las prescripziuns da svapur da l' UE per utensils da lavur en il dretg svizzer. 
Qua tras vegni correspundì al princip da la prevenziun da la protecziun da l' ambient, sco quai che la regenza menziunescha en sia consultaziun davart la midada planisada da l' ordinaziun federala da la protecziun da l' aria. 
Uschia po medemamain vegnir impedì ch' il martgà svizzer vegnia servì cun utensils che disponan da valurs da svapur bler mendras che quels ch' èn permess en la UE. 
La nova regulaziun cumpiglia utensils da lavur sco per exempel resgias a motor, segapastgets u suflafeglias. 
Da vischnancas e da regiuns 
Luzein: La revisiun parziala da la planisaziun locala " plan da furmaziun per la zona per hotels Pany " da la vischnanca da Luzein dals 18 da december 2008 e dals 27 da mars 2009 vegn approvada. 
Morissen: La revisiun parziala da la planisaziun locala da la vischnanca da Morissen, ch' era vegnida concludida ils 16 d' october 2009, vegn approvada. 
Projects da vias 
La regenza ha approvà totalmain 4' 610' 000 francs per construir e per sanar ils suandants trajects da vias: 
- via naziunala A28: clappas per tschitschar il fieu en il tunnel da sviament, Saas 
- via da Calanca: lavurs d' impressari, Ponte Tiieda 
- via taliana: lavurs da construcziun e da cuvrida, punt dal Obertor Cuira 
Chaussas persunalas 
Giochen Bearth, domicilià a Sumvitg, è vegnì elegì per il 1. da matg 2010 sco substitut dal veterinari chantunal tar l' uffizi per la segirezza da victualias e per la sanadad d' animals. 
Votaziun dal pievel dals 7 da mars 2010 (lescha generala davart la NGF grischuna): Rinforzain il Grischun per l'avegnir – gea a la NGF
Stimadas votantas e stimads votants 
Il chantun Grischun dovra urgentamain ina nova gulivaziun da finanzas. 
La gulivaziun da finanzas actuala è fitg cumplitgada, antiquada e malgista. 
Ses concept da basa datescha da l' onn 1958. 
Ella n' è betg pli adattada per il futur. 
Oz avain nus in entretschament cumplitgà da pajaments singuls tranter il chantun e las vischnancas. 
Ils ultims 50 onns è la gulivaziun da finanzas bain vegnida amplifitgada pliras giadas, oz èsi dentant prest nunpussaivel da sviluppar vinavant il sistem en ina moda raschunaivla. 
Sco tar in' arrundaziun dal terren schlia e simplifitgescha la NGF grischuna l' entretschament da finanzas actual. 
La nova gulivaziun da finanzas è bler pli simpla che la vertenta. 
Ussa avain nus la schanza da meglierar il sistem en moda persistenta e da surpigliar il concept da basa da la nova gulivaziun da finanzas federala respectivamain da la NGF tranter la confederaziun ed ils chantuns. 
Promover la qualitad da la furmaziun 
La nova gulivaziun da finanzas garantescha l' egualitad da las schanzas en scola e promova la qualitad da la furmaziun. 
La NGF grischuna n' eliminescha gnanc ina singula disposiziun che pertutga la qualitad da la scola. 
Tut las prescripziuns, sco er la funcziun da surveglianza dal chantun, vegnan mantegnidas. 
Temas che la qualitad da la furmaziun pudess patir, n' èn betg giustifitgadas. 
Ils puncts critics che pertutgan il sectur da furmaziun èn resultads pervia da la gulivaziun da finanzas actuala cun las structuras modernas e pervia da la legislaziun da scola vertenta. 
Tras la nova gulivaziun da finanzas s' engascha il chantun anc pli fitg per la scola populara che fin ussa. 
La NGF grischuna gida a schliar problems dal sectur da la furmaziun. 
En il futur surpiglia il chantun ils custs per las direcziuns da la scola, el organisescha e finanziescha l' ulteriur svilup da las scolas popularas e l' introducziun da novs roms d' instrucziun. 
Ultra da quai paja il chantun la furmaziun supplementara obligatorica da las persunas d' instrucziun sco er ils custs per lur substituziun. 
La NGF rinforza finanzialmain las vischnancas. 
Il chantun impunda supplementarmain passa 13 milliuns francs per onn, per che las vischnancas possian ademplir lur incumbensas meglier che fin ussa. 
La NGF grischuna impedescha a medem temp che la differenza tranter las vischnancas povras e las vischnancas ritgas s' augmentia anc pli fitg. 
Ella distgargia las regiuns d' ospital e rinforza l' engaschament dal chantun en la finanziaziun da la spitex. 
Rinforzar quai ch' è sa cumprovà 
La NGF grischuna promova consequentamain il bainstar general e resguarda las relaziuns existentas cun las 180 vischnancas actualas. 
La NGF grischuna po vegnir realisada senz' auter en tut las vischnancas. Quai vala per la pli pitschna vischnanca, Mulegns en il Surses cun 26 abitantas ed abitants, sco er per la citad da Cuira cun 35' 000 abitantas ed abitants. 
I na dat insumma nagina incumbensa che er la pli pitschna vischnanca dal Grischun na pudess realisar sin fundament da la NGF grischuna. 
Nus ans basain sin quai ch' è sa cumprovà. 
Areguard la cussegliaziun sociala na sto per exempel betg mintga vischnanca surpigliar questa incumbensa. La structura actuala cun ils servetschs socials ch' èn activs sin plaun regiunal vegn mantegnida. 
L' incumbensa da la cussegliaziun sociala vegn surdada a las nov vischnancas da staziunament sco ch' ellas existan gia oz. 
Per las autras 171 vischnancas che n' èn betg vischnancas da staziunament na sa mida nagut areguard la cussegliaziun sociala. 
L' uffizi chantunal dal servetsch social vegn a coordinar er vinavant l' agid social sco er a cussegliar ed a sustegnair professiunalmain ils centers da cussegliaziun regiunals. 
La NGF grischuna na sforza er betg las vischnancas da fusiunar, ella rinforza la solidaritad interchantunala a favur da las vischnancas che han finanzas deblas. 
Cun in gea a la NGF grischuna avain nus ils 7 da mars la schanza da rinforzar la capacitad finanziala dal chantun e da las vischnancas a favur da nus tuttas e da nus tuts. 
La regenza ed 88 cunter 22 deputadas e deputads As recumondan perquai d' acceptar ils 7 da mars la NGF grischuna. 
Cusseglier guvernativ dr. Martin Schmid 
schef dal departament da finanzas e vischnancas 
Monitoring da la conjunctura grischuna: L'economia sa revegn vinavant levamain
L' economia grischuna sa chatta vinavant en ina fasa da restabiliment, e cunzunt l' economia d' export emetta puspè signals in pau pli positivs. 
In pau pli moderads èn ils giudicaments da las branschas dependentas dal martgà intern. 
Quai resulta dal monitoring actual da la conjunctura grischuna. 
Il quart quartal da l' onn 2009 è il commerzi grischun cun l' exteriur stà mo pli levamain pli debel che l' onn precedent; il december han – per l' emprima giada dapi passa in onn – schizunt puspè pudì vegnir registrads augments tant en l' import sco er en l' export. 
Che la conjunctura da l' industria sa revegn plaun a plaun, conferman er ils resultats da las retschertgas actualas che l' institut per la perscrutaziun da la conjunctura ( KOF) ha fatg tar tschertas interpresas grischunas. 
Il dumber d' empustaziuns s' augmenta puspè e la gronda part da las interpresas dependentas da l' export giuditgescha la situaziun da las fatschentas sco positiva. 
Tuttina sa chatta la producziun anc adina sin in nivel bass; fin l' ultim n' è l' utilisaziun da la capacitad betg creschida marcantamain. 
Ils manaschis da producziun dependents dal martgà intern percunter giuditgeschan la situaziun actuala da las fatschentas en moda pli negativa che avant intgins mais. Qua sa manifesteschan ussa, cun retard, tschertas consequenzas da la recessiun. 
Medemamain moderads èn ils giudicaments dals impressaris per la stad vegninta; malgrà aspectativas in pau pli pitschnas areguard las incumbensas e cumbain ch' i vegn spetgà ina leva pressiun sin ils pretschs, na vegni dentant betg quintà cun ina reducziun da l' occupaziun. 
Suenter che l' industria da construcziun ha sustegnì l' onn passà – tras ses svilup stabil – l' entir sectur secundar, stoi vegnir fatg quint durant l' onn current cun quest pitschen cuntereffect. 
En l' hotellaria ha la gronda part dals manaschis dumandads stuì acceptar vers la fin da l' onn levas sminuziuns da las frequenzas ed uschia er retgavs in pau pli pitschens. 
Il fatg che la dumonda estra è sa reducida pli fitg che la dumonda interna è er vinavant marcant en quest connex. 
Malgrà che las reservaziuns èn sa reducidas in pau en cumparegliaziun cun l' onn precedent, quinta la gronda part dals manaschis d' alloschament dentant che la situaziun da las fatschentas saja almain cuntentaivla l' emprim mez onn 2010. 
Ils detaglists grischuns èn per gronda part cuntents cun lur dumber da clientella al cumenzament da l' onn e cun la vendita da rauba durant Nadal e Bumaun. 
Fin mez da l' onn 2010 vegni fatg quint cun retgavs stabils u schizunt levamain creschents. 
Sco ch' igl è vegnì enconuschent dacurt, è la quota da dischoccupaziun sa reducida anc ina giada levamain en il Grischun e sa chatta ussa tar 2.0% ( Svizra: 4.5%). 
Differents indicaturs – sco per exempel il nivel bass da plazzas libras – mussan dentant ch' il dumber da lavurantas e da lavurants pudess sa reducir durant l' ulteriur decurs da l' onn. 
Tut en tut poi tuttina vegnir constatà ch' i sa mussan – analogamain a la Svizra – indizis per in restabiliment economic er en il Grischun. 
Cunzunt la dumonda debla sin il martgà intern vegn dentant a retardar il restabiliment economic l' onn 2010. 
Il monitoring actual da la conjunctura grischuna cun infurmaziuns pli detagliadas po vegnir consultà e chargià giu da la pagina d' internet da l' uffizi per economia e turissem: /DE/institutionen/verwaltung/dvs/awt/aktuelles/Seiten/default.aspx 
Inquisiziun tras la CdG
Tenor l' avis da la regenza èsi correct che la cumissiun da gestiun dal cussegl grond examinescha il cas Reinhardt e ch' ella fa urden cun quest scumbigl da speculaziuns e da supposiziuns. 
La regenza è gia antruras sa declerada pronta da render accessiblas a questa examinaziun tut las infurmaziuns e tut ils documents ch' èn a sia disposiziun. 
La regenza resta tar sia opiniun ch' i saja stà correct d' accumpagnar activamain il cumandant da polizia cun sia malsogna e d' al laschar en ses uffizi. 
Questa tenuta sa basa sin ils fatgs ch' eran enconuschents a la regenza e sin la circumstanza ch' i n' ha dà ni eveniments che fissan stads relevants per la segirezza ni disturbis en la direcziun dal corp da la polizia durant il temp correspundent. 
Sche l' examinaziun avess da purtar auters resultats, vegn la regenza a sa fatschentar cun quels ed a sa metter a disposiziun a la discussiun publica. 
Per la regenza èn impurtantas las suandantas constataziuns: 
Igl è chaussa da la cumissiun da gestiun, co ch' ella vul manar l' inquisiziun. 
La regenza vegn a dar a la cumissiun tut las infurmaziuns giavischadas. 
Tenor l' avis da la regenza èsi en l' interess da tut las parts participadas che l' examinaziun vegnia fatga en moda seriusa e svelta a medem temp. 
I sto vegnir menziunà ch' ils rapports da las medias – che han scuvert ils ultims dis novs eveniments – èn sa basads considerablamain sin infurmaziuns dad infurmantas e dad infurmants che na sa preschentan betg persunalmain. 
Uschia vegni engrevgià d' eruir la vardaivladad dals cuntegns correspundents. 
La regenza na vegn betg pli a s' exprimer davart singulas dumondas, fin che l' examinaziun da la cumissiun da gestiun n' è betg terminada. Resalvads restan eveniments extraordinaris. 
L'ambassadur da la federaziun russa visita la regenza grischuna
L' ambassadur da la federaziun russa Igor Bratchikov visita il Grischun mesemna, ils 24 da favrer 2010. 
L' ambassadur russ vegn accumpagnà da sia dunna Yulia Bratchikova. 
Suenter il bainvegni dals giasts en la chasa grischa a Cuira è previs in gentar cuminaivel. 
Ils ospitants èn il president da la regenza Claudio Lardi ed il chancelier Claudio Riesen. 
La regenza tgira mintga onn contacts cun represchentantas e cun represchentants da stadis esters en Svizra. 
Quests discurs èn elements impurtants da las relaziuns externas dal chantun. 
En connex cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia al barat d' experientschas sin il champ cultural, economic e politic. 
Communicaziun da la regenza dals 25 da favrer 2010
En sia ultima sesida ha la regenza grischuna concludì da sustegnair vinavant il program d' impuls per il turissem grischun. 
Per la campagna da stad e d' enviern previsa da Grischun vacanzas paja il chantun ina contribuziun da 790' 000 francs. 
Plinavant è la regenza s' occupada da las consultaziuns a la confederaziun tar la revisiun da la lescha federala davart ils medicaments ed ils products medicinals sco er tar la nova lescha davart la promoziun da la perscrutaziun e da l' innovaziun. 
Il program d' impuls per il turissem grischun vegn cuntinuà 
Il chantun Grischun sustegna vinavant il turissem cun in program d' impuls d' ina summa da maximalmain 790' 000 francs. 
Quai ha concludì la regenza grischuna. 
A l' uniun Grischun vacanzas vegnan garantids 545' 000 francs per la campagna da stad previsa e 245' 000 francs per la campagna d' enviern. 
La cuntinuaziun dal program d' impuls correspunda a las mesiras da stabilisaziun per l' economia dal chantun ch' èn vegnidas concludidas l' onn passà. 
Tenor l' avis da la regenza èsi adequat da cuntinuar cun il program d' impuls sin fundament da las experientschas positivas da l' emprima part e sin fundament da l' impurtanza dal turissem per il Grischun. 
Gia la stad 2009 aveva il chantun sustegnì l' emprima part dal program d' impuls cun 600' 000 francs. 
Perquai che la situaziun economica è anc adina difficila, vegn cunzunt la stagiun da stad ad esser ina sfida per il turissem. 
Cun mesiras da marketing che han cleras finamiras vul Grischun vacanzas metter l' accent principal sin l' acquisziun da giasts. 
Resalvas visavi la revisiun previsa da la lescha federala davart ils medicaments ed ils products medicinals 
La regenza grischuna beneventa da princip la meglieraziun da la qualitad e la segirezza dals medicaments che la revisiun previsa da la lescha federala davart ils medicaments ed ils products medicinals vul cuntanscher. 
Ella na po dentant betg acceptar il scumond proponì da la consegna directa da medicaments tras las medias e tras ils medis. 
In tal scumond pegiurass considerablamain il provediment da la populaziun cun medicaments, constatescha la regenza en sia resposta da consultaziun a la confederaziun. 
Er las pussaivladads da gudogn da las medias e dals medis che pratitgeschan en moda libra sminuissan ed ad ellas ed ad els mancass l' impuls per surpigliar u per avrir ina pratica da medischina generala en il chantun Grischun. 
Per bleras pazientas e per blers pazients en differentas vals dal Grischun fissi ultra da quai cumbinà cun grondas spesas, sch' ellas e sch' els stuessan sa render en in vitg cun in' apoteca publica pervia d' in medicament. 
Perquai propona la regenza da mantegnair – tar la consegna directa da medicaments – las disposiziuns legalas vertentas e l' autonomia dals chantuns. 
La regenza prenda posiziun tar la nova lescha federala davart la promoziun da la perscrutaziun e da l' innovaziun 
Las premissas federalas per finanziar instituts da perscrutaziun e scolas autas na dastgan en nagin cas daventar pli rigurusas, sche la perscrutaziun duai restar u vegnir extendida en il Grischun. 
Quai pretenda la regenza grischuna en sia resposta da consultaziun tar la revisiun totala previsa da la lescha federala davart la promoziun da la perscrutaziun e da l' innovaziun. 
Las midadas previsas tenor il sboz da la lescha per la finanziaziun e per la renconuschientscha vegnan a pertutgar directamain ils instituts da perscrutaziun cun domicil en il chantun. 
La regenza pretenda er che la domiciliaziun d' ulteriurs instituts da perscrutaziun en il chantun na vegnia betg difficultada tras la nova lescha. 
Per il svilup economic futur dal chantun èn instituts locals da furmaziun, da perscrutaziun e d' innovaziun numnadamain ina premissa indispensabla. 
Da vischnancas e da regiuns 
Giuvaulta: La revisiun totala da la planisaziun locala, concludida ils 7 da matg 2009 da la vischnanca da Giuvaulta, vegn approvada. 
Medemamain vegnida approvada è la prescripziun per garantir ina purschida suffizienta da terren da construcziun, relaschada da la vischnanca. 
Saas: La revisiun parziala da la lescha da construcziun da la vischnanca da Saas, concludida ils 20 da november 2009, vegn approvada. 
Schiers: La revisiun parziala da la planisaziun locala " Gebiet Palottis " da la vischnanca da Schiers dals 28 da november 2008 vegn approvada. 
Samignun: En sia consultaziun a l' uffizi federal da traffic concernent la dumonda dals 30 d' october 2009 da las telefericas Samignun SA da dar la concessiun tenor il dretg davart las telefericas e d' approvar ils plans per construir e per manar ina sutgera da 6 Alp Bella – Muller ( implant da remplazzament) sin il territori da la vischnanca da Samignun, propona la regenza da dar la concessiun. 
Contribuziuns chantunalas a differentas instituziuns 
Scola-dimora a Cuira: Las lavurs da sanaziun al plaun sutterran da la scola-dimora a Cuira vegnan approvadas e sustegnidas cun ina contribuziun chantunala da construcziun da maximalmain 123' 600 francs. 
Projects da vias 
La regenza ha approvà totalmain 1' 670' 000 francs per construir e per sanar ils suandants trajects da vias: 
- via naziunala A13: lavurs da cuvrida Cuira sid – Trimmis e Grono – Soazza 
Las abitantas ed ils abitants dal district da la Moesa pon laschar far lur passaport a Bellinzona
Il chantun Tessin ed il chantun Grischun suttascrivan ina cunvegna davart la collavuraziun per l' emissiun da documents d' identitad. 
A las abitantas ed als abitants dal district da la Moesa vegn purschida la pussaivladad da laschar registrar las datas biometricas per il nov passaport svizzer 2010 a Bellinzona. 
La confederaziun introducescha per il 1. da mars 2010 en l' entira Svizra datas biometricas en il passaport svizzer. 
La regenza grischuna ha decidì gia l' onn 2008 da registrar las datas biometricas en maximalmain tschintg centers da documents d' identitad regiunals. 
Grazia a la collavuraziun curtaschaivla ed optimala cun il chantun Tessin ha pudì vegnir stipulada ina soluziun interchantunala per las Svizras e per ils Svizzers che vivan en il district da la Moesa. 
Il cusseglier guvernativ Luigi Pedrazzini e la cussegliera guvernativa Barbara Janom Steiner suttascrivan venderdi, ils 26 da favrer 2010, in contract da collavuraziun. 
Cun quest contract survegnan las Svizras ed ils Svizzers dal district da la Moesa a partir dal 1. da mars 2010 la pussaivladad da dumandar in document d' identitad en la vischinanza da lur domicil senza far lungs viadis e da laschar registrar las datas biometricas per il nov passaport svizzer a Bellinzona. 
Communicaziun da la regenza dals 4 da mars 2010
En sia ultima sesida ha la regenza grischuna tractà differentas fatschentas da vischnancas sco er deliberà contribuziuns chantunalas ad instituziuns. 
Da vischnancas e da regiuns 
Trin: A la vischnanca da Trin vegn garantida ina contribuziun da maximalmain 698' 000 francs per engrondir e per renovar la serenera Dàbi a Trin Digg sco er per colliar l' aua persa da la fracziun da Trin Mulin cun la serenera. 
Küblis: La revisiun parziala da la planisaziun locala da la vischnanca da Küblis dals 30 d' october 2009 vegn approvada. 
Contribuziuns chantunalas a differentas instituziuns 
Fundaziun svizra per il turissem social: Cun resalva da la finanziaziun totala reglada vegn concedì – en il rom da la nova politica regiunala da la confederaziun – in emprest dad 1' 000' 000 francs a la fundaziun svizra per il turissem social, Turitg, e quai per engrondir l' albiert per la giuventetgna a San Murezzan. 
Supplementarmain vegn garantida ina contribuziun chantunala da 168' 339 francs. 
Projects da vias 
La regenza ha approvà totalmain 1' 200' 000 francs per construir e per sanar ils suandants trajects da vias: 
- via da Ragaz: lavurs d' impressari vi dal surpassadi da las VFF a Maiavilla 
Examinaziun dal cas Reinhardt tras la cumissiun da gestiun dal cussegl grond: ulteriur proceder
La cumissiun da gestiun dal cussegl grond ( CdG) vul examinar il cas Reinhardt en moda speditiva e fundada. 
A sia sesida ha la CdG survegnì emprimas infurmaziuns, discutà l' ulteriur proceder e decidì d' installar ina giunta speziala per in' examinaziun detagliada. 
Ils 26 da schaner 2010 è il cumandant da la polizia chantunala dal Grischun, colonel dr. Markus Reinhardt, sa privà da la vita. 
En il rom da la surveglianza parlamentara vegn la cumissiun da gestiun dal cussegl grond ( CdG) ad examinar quest cas tragic en moda speditiva e fundada. 
Ella è sa laschada orientar tras la cussegliera guvernativa Barbara Janom Steiner, scheffa dal departament da giustia, segirezza e sanadad, davart las circumstanzas da quest mortori. 
Suenter questa orientaziun na datti per la CdG nagins indizis per in cumportament giuridicamain sbaglià. 
Per l' ulteriura examinaziun vegn installada ina giunta speziala da la CdG che vegn presidiada dal deputà Marcus Caduff, PCD, ed a la quala appartegnan las suandantas commembras ed ils suandants commembers da la CdG: deputà Jakob Barandun, PLD; deputada Agnes Brandenburger, PPS; deputada Tina Gartmann-Albin, PS; deputà Cristiano Pedrini, PBD. 
Per sustegnair la giunta en dumondas organisatoricas duai vegnir engaschada ina persuna d' ordaifer il chantun che ha experientscha cun examinaziuns. 
La giunta speziala vegn a far scleriments detagliads e vegn a cumenzar cun sia activitad ils proxims dis cun l' audiziun d' ulteriuras persunas che san dar infurmaziuns. 
En dependenza da l' examinaziun vegn la CdG ad infurmar uschè baud sco pussaivel, cur ch' ils resultats da l' examinaziun èn avant maun e valitads. 
Sco unica persuna d' infurmaziun è vegnì designà il parsura da la giunta speziala da la CdG. 
Resultats da la votaziun dal pievel dals 7 da mars 2010
Project chantunal: 
Lescha davart la nova concepziun da la gulivaziun da finanzas e da la repartiziun da las incumbensas tranter il chantun e las vischnancas ( lescha generala davart la NGF grischuna) 
Participaziun electorala 
37,87 pertschient 
Gea 
24' 085 
49,25% 
Na 
24' 816 
50,75% 
Projects federals: 
Conclus federal dals 25 da settember 2009 davart in artitgel constituziunal concernent la perscrutaziun vi da l' uman 
Participaziun electorala 
38,59 pertschient 
Gea 
35' 149 
70,62% 
Na 
14' 620 
29,38% 
Iniziativa dal pievel dals 26 da fanadur 2007 " Cunter il maltractament e per ina meglra protecziun giuridica dals animals ( iniziativa per in advocat dals animals) " 
Participaziun electorala 
39,44 pertschient 
Gea 
16' 133 
31,03% 
Na 
35' 864 
68,97% 
Midada dals 19 da december 2008 da la lescha federala davart la prevenziun professiunala per vegls, survivents ed invaliditad ( LPP; tariffa da conversiun minimala) 
Participaziun electorala 
39,20 pertschient 
Gea 
17' 745 
34,62% 
Na 
33' 517 
65,38% 
La survista detagliada dals resultats ( datotecas .pdf e .txt cun la pussaivladad da chargiar sin Voss computer) vegn publitgada en l’internet: www.gr.ch – Publicaziuns - Votaziuns ed elecziuns - /RM/publicaziuns/elecziunsevotaziuns/resultas/Seiten/2010_03_07_Resultat.aspx. 
Votaziun dal pievel dals 7 da mars 2010 davart la NGF grischuna
La regenza grischuna ha prendì enconuschientscha ch' il project da votaziun davart la NGF grischuna è deplorablamain vegnì refusà. 
Il pievel grischun ha prendì questa decisiun suenter ina lunga fasa da discussiuns e da cuntraversas publicas. 
En quest connex n' han ils arguments da las aderentas e dals aderents betg savì persvader en la dimensiun necessaria. 
La decisiun dal pievel è natiralmain d' acceptar senza resalvas. 
Questa decisiun na signifitga ussa però betg che las stentas da refurma da la regenza e dal parlament chalian. 
La regenza vegn ad examinar, sche alternativas tar il project refusà èn pussaivlas e co che quellas pudessan eventualmain vegnir messas danovamain en discussiun. 
En questa examinaziun vegnan oravant tut er integrads ils arguments da las adversarias e dals adversaris en il cumbat da votaziun. 
La NGF n' è dentant betg l' unic champ da refurma. 
I sa tracta da prender per mauns engaschadamain projects da refurma impurtants sco la legislaziun davart las scolas popularas dal chantun Grischun ed en spezial l' examinaziun e la nova concepziun da las structuras territorialas. 
La populaziun vegn segir ad avair chapientscha ch' i na sa laschan betg gia preschentar novs plans da refurma definitivs oz suentermezdi. 
I tutga tar il respect da decisiuns dal pievel che la regenza na vul betg far a la bahuta annunzias e empermischuns il di da votaziun. 
La voluntad da la regenza da concepir il futur e l' engaschament da proponer las dretgas soluziuns per quai èn però en mintga cas ferms sco adina. 
La regenza vegn ad infurmar il parlament e la publicitad uschè spert sco pussaivel davart l' ulteriur proceder. 
Publicaziun da la nova broschura &quot;Refurma dal turissem grischun – stadi suenter 4 onns&quot;
L' uffizi per economia e turissem dal chantun Grischun ha publitgà ina broschura d' infurmaziun davart il stadi dal project " Structuras cumpetitivas e repartiziun da las incumbensas en il turissem grischun ". 
La broschura dat ina invista cumplessiva dal project ch' è decisiv per l' economia da turissem grischuna. 
Dapi ch' il cusseglier guvernativ Hansjörg Trachsel, schef dal departament d' economia publica e fatgs socials, ha lantschà l' onn 2006 quest project da refurma, èsi capità bler en il turissem. 
La broschura mussa, tge ch' igl è vegnì cuntanschì tras la refurma fin il cumenzament da l' onn 2010, e dat ina survista da la furmaziun da destinaziuns en las singulas valladas dal chantun. 
Ultra da quai vegnan resumadas las mesiras accumpagnantas da la refurma dal turissem. 
La broschura cumpiglia tut en tut 48 paginas e vegn repartida als circuls politics ed economics turisticamain interessads sco er a tut las organisaziuns turisticas en il chantun Grischun. 
Realisà cun success la refurma da las structuras 
La refurma dal turissem ha midà visiblamain las structuras e la repartiziun da las incumbensas en il Grischun. 
Da las 92 uniuns da traffic localas ch' i deva ina giada han actualmain anc circa 20 destinaziuns effizientas l' incumbensa sco tala da preschentar il turissem grischun sin il martgà. 
Cun meds finanzials unids avran ellas novs martgads, cumbineschan lur prestaziuns a products innovativs per uschia persvader novs giasts da vegnir en il Grischun. 
A medem temp sco la transfurmaziun da las organisaziuns da marketing vegnan realisadas ulteriuras mesiras che duain gidar a trair a niz optimalmain ils potenzials e las experientschas fatgas sco er a consolidar las novas structuras da marketing. 
Uschia duai er vegnir lantschada in' offensiva da qualitad per il turissem grischun che tegna quint da la gronda impurtanza dal factur " qualitad ". 
Consultaziun davart la nova finanziaziun dal turissem 
La refurma dal turissem grischun prevesa er d' introducir ina nova finanziaziun dal turissem. Quella duai remplazzar las taxas communalas da cura e da turissem da fin ussa. 
Duas variantas èn avant maun: la lescha davart la finanziaziun dal turissem ( taxa turistica chantunala) e la lescha davart l' armonisaziun dal turissem ( lescha generala). 
La consultaziun davart quest project dura anc fin la fin da mars 2010. 
La broschura po vegnir retratga gratuitamain 
La broschura po vegnir chargiada giu da l' internet sut http://www.awt.gr.ch rubrica /DE/institutionen/verwaltung/dvs/awt/projekte/Seiten/WettbewerbsfaehigeStrukturenundAufgabenteilungenimBuendnerTourismus.aspx u vegnir empustada directamain e gratuitamain tar l' uffizi per economia e turissem, Grabenstrasse 1, 7001 Cuira ( telefon 081'257'23'42 u e-mail info@awt.gr.ch). 
Il Grischun vul agir cunter la mancanza imminenta da persunal da tgira
La publicaziun davart las cifras dal basegn futur da forzas spezialisadas da tgira ha chaschunà agitaziun. 
Per enconuscher il basegn dal Grischun e per pudair impedir ina eventuala mancanza da persunal da tgira ha il chantun organisà ina " maisa radunda " e laschà elavurar in studi davart la scolaziun da tgira e davart la mancanza da persunal da tgira. 
Il studi mussa ch' ina mancanza da persunal è imminenta per il Grischun en il futur. 
La regenza examinescha ussa cuntramesiras adattadas. 
Il studi ch' è vegnì fatg dal biro per studis sociopolitics e da lavur ( BASS) duess servir sco basa scientifica che s' orientescha vi dals fatgs, per pudair giuditgar mesiras pussaivlas per la politica da furmaziun e per il martgà da lavur e per pudair discutar politicamain en chaussa. 
Basegn supplementar a partir da l' onn 2020 
Il studi dal BASS mussa en emprima lingia ch' i na dat per il mument nagina mancanza da persunal da tgira en il chantun Grischun. 
Però datti gia indizis che mussan che la purschida da forzas spezialisadas da tgira è stgarsa. 
Tras il basegn da tgira creschent ston ins er quintar en il chantun Grischun cun ina mancanza da persunal da tgira. 
Il studi prognostitgescha surtut per l' onn 2020 in basegn supplementar da forzas spezialisadas da tgira da radund 12.5 pertschient. 
Quest basegn supplementar na po betg vegnir cuvrì tenor il studi, sch' i na vegnan betg prendidas mesiras adattadas. 
La situaziun dal chantun Grischun è en cumparegliaziun cun l' entira Svizra relativamain buna. Per il mument sto el quintar cun ina mancanza da persunal main pregnanta. 
Che la mancanza da persunal da tgira spetgada en il chantun Grischun n' è main accentuada ch' en l' entira Svizra, è tranter auter d' attribuir al fatg ch' il chantun Grischun scolescha en cumparegliaziun cun auters chantuns da la Svizra tudestga dapli forzas spezialisadas da tgira che la media. 
Quai vala cunzunt per la scolaziun da tgirunzas e da tgirunzs diplomads SPS. 
Il dumber d' emploiadas e d' emploiads spezialisads da sanadad CCS è dentant sut la media, sch' ins cumpareglia cun auters chantuns. 
Il studi mussa ch' i dat memia paucas plazzas d' emprendissadi per la scolaziun d' emploiadas e d' emploiads spezialisads da sanadad CCS e ch' i manca candidatas e candidats qualifitgads per pudair far la scolaziun da tgirunza u tgirunz diplomà SPS. 
Diversas recumandaziuns d' agir 
Il studi recumonda diversas acziuns, en spezial quellas che vegnan skizzadas qua sutvart: 
Ins sto prender mesiras, per che las forzas spezialisadas da tgira disponiblas lavurian pli ditg sin lur mastergn, ma er mesiras che han la finamira d' augmentar il dumber da las forzas da tgira spezialisadas. 
En il sectur da la sanadad datti sin fundament dal svilup demografic ( vegliandrament) ina mancanza da forzas spezialisadas da tgira. 
Perquai èsi da recumandar mesiras che augmentan il volumen da lavur ( quota da persunas cun activitad da gudogn, grad d' occupaziun, interrupziuns da gudogn da mammas). 
Cunquai che radund 90 pertschient da las forzas spezialisadas da tgira èn dunnas, èsi necessari da prender mesiras per meglierar la cumpatibilitad da la professiun cun la famiglia. 
En il sectur da la scolaziun ston ins schliar il problem da profitunzs. 
En blers cas n' è la scolaziun da forzas spezialisadas da tgira betg rentabla ozendi tenor il studi per ils manaschis ord l' aspect economic. 
Quai chaschuna il problem da profitunzs, uschia ch' i vegnan la fin finala scoladas memia paucas forzas spezialisadas da tgira. 
La regenza examinescha mesiras adequatas 
Per ademplir il basegn d' agir ha la regenza incaricà ina gruppa da lavur interdepartamentala sut la direcziun dal president da la regenza Claudio Lardi. Quella vegn a tractar dumondas parzialas ( indemnisaziuns dals practicums SPS, scolaziuns d' assistenza). 
Plinavant vegn er la " maisa radunda " iniziada da cussegliera guvernativa Barbara Janom Steiner a lavurar vinavant en chaussa. 
A la " maisa radunda " fan part tranter auter las represchentanzas da las federaziuns professiunalas e da las federaziuns da las patrunas e dals patruns ( federaziun grischuna " chasas ed ospitals ", federaziun da spitex, organisaziun dal mund da lavur " sanadad e fatgs socials "). 
Per incumbensa dal departament da giustia, segirezza e sanadad duess questa " maisa radunda " discutar davart las recumandaziuns dal studi e giuditgar, sche talas èn adattadas d' impedir la mancanza da persunal da tgira che vegn a sa mussar en il futur. 
Communicaziun da la regenza dals 11 da mars 2010
A chaschun da sia ultima sesida è la regenza sa fatschentada cun differentas consultaziuns federalas. 
Ella ha formulà sias posiziuns tar la nova lescha davart la protecziun da perditgas sco er tar la renovaziun da la legislaziun da polizia. 
La nova lescha federala davart la protecziun da perditgas vegn sustegnida 
En quai che reguarda sias finamiras e sia concepziun beneventa la regenza grischuna per gronda part il sboz da la lescha federala davart la protecziun da perditgas. 
Ella sa dosta dentant cunter las grevezzas finanzialas supplementaras che resultassan per ils chantuns. 
Il sboz da lescha serva a realisar la convenziun dal cussegl da l' Europa per il cumbat dal commerzi cun umans. 
Per cumbatter u per evitar il commerzi cun umans duai il project stgaffir disposiziuns pli liantas per ils secturs protecziun da victimas e protecziun da perditgas sco er in mecanissem da surveglianza independent. 
Uschia fixescha il sboz da lescha las structuras e la basa giuridica per realisar programs per la protecziun da perditgas. 
Sco che la regenza scriva en sia resposta da consultaziun a la confederaziun, sustegna ella la soluziun tschernida per in model federal. 
Tenor quel duain programs per la protecziun da perditgas vegnir reglads en l' avegnir en moda unitara tras in post central federal per la protecziun da perditgas. 
La regenza na va dentant betg d' accord cun la finanziaziun previsa. 
Las expensas supplementaras che resultan tras la nova lescha davart la protecziun da perditgas stoppian vegnir surpigliadas respectivamain cumpensadas da la confederaziun. 
Quai correspundia er a la soluziun tschernida sco model federal ed er al detretschament da las incumbensas tranter la confederaziun ed ils chantuns. 
La renovaziun da la legislaziun da polizia da la confederaziun vegn beneventada 
La regenza grischuna beneventa il giavisch d' unir en in sulet relasch il dretg da polizia da la confederaziun ch' è actualmain fermamain sparpaglià entaifer il sistem giuridic. 
Quai menziunescha ella en sia resposta da consultaziun tar la nova lescha federala planisada davart las incumbensas polizialas da la confederaziun. 
En il nov relasch vul la confederaziun reglar en moda cumplessiva las incumbensas e las cumpetenzas polizialas generalas sin il stgalim d' ina lescha. 
Uschia èsi pussaivel d' abolir cumplettamain plirs relaschs federals e d' eliminar duplicitads. 
Ord vista da la regenza na vegn questa finamira dentant betg cuntanschida dal tuttafatg, perquai che betg tut ils aspects n' èn vegnids integrads en il nov relasch giuridic. 
Da vischnancas e da regiuns 
Bregaglia: La revisiun parziala da la constituziun dal circul da la Bregaglia vegn approvada. 
Alvagni: A l' uniun d' interess " Serenera Alvra " vegn garantida ina contribuziun da maximalmain 47' 834 francs als custs supplementars per renovar e per engrondir la serenera ad Alvagni. 
Claustra-Serneus: Il project dal rempar da l' aual da Günscharüel da la vischnanca da Claustra-Serneus vegn approvà. 
Als custs vegn concedida ina contribuziun chantunala da 196' 000 francs. 
Savognin: Il project forestal " Renovaziun da la veia d' alp " da la vischnanca da Savognin vegn approvà. 
Als custs vegn garantida ina contribuziun da maximalmain 1' 382' 500 francs. 
Savognin: La revisiun parziala da la planisaziun locala " zona per hotels Viols ", concludida da la vischnanca da Savognin ils 26 d' october 2009, vegn approvada. 
Filisur: La revisiun parziala da la planisaziun locala da la vischnanca da Filisur dals 13 da mars 2008 e dals 25 da zercladur 2009 vegn approvada. 
San Murezzan: La revisiun parziala da la planisaziun locala " Prasüras " da la vischnanca da San Murezzan dals 29 d' october 2009 vegn approvada. 
Projects da vias 
La regenza ha approvà totalmain 4' 280' 000 francs per construir e per sanar ils suandants trajects da vias: 
- via da Stussavgia: lavurs d' impressari e da cuvrida, tunnel Fatscha / punt Runggtobel 
- via da Val S. Pieder: lavurs d' impressari, galaria da lavinas Camp I 
La cumissiun da gestiun dal cussegl grond engascha dr. Christian Huber per il cas Reinhardt
A chaschun da sia ultima sesida ha la cumissiun da gestiun dal cussegl grond ( CdG) concludì d' engaschar dr. Christian Huber sco sustegn da la giunta speziala per il cas Reinhardt. 
En il sectur organisatoric duai la giunta speziala da la CdG, che fa scleriments pli detagliads dal cas Reinhardt, survegnir il sustegn d' ina persuna extrachantunala che ha l' experientscha necessaria da manar tras inquisiziuns. 
A chaschun da sia ultima sesida ha la CdG concludì d' engaschar dr. Christian Huber per questa incumbensa. 
Cun Huber ha pudì vegnir chattada ina persunalitad fitg qualifitgada cun experientscha en ils secturs relevants. 
En il chantun Turitg è Huber stà activ – en la suandanta successiun – sco procuratur public, emprim procuratur public, derschader superiur, president da la dretgira da giuraders e cusseglier guvernativ. 
Sco cusseglier guvernativ ha el manà ils onns 1999 fin 2005 la direcziun da finanzas. 
Huber è commember da la PPS dal chantun Turitg, n' exequescha dentant naginas funcziuns da partida pli dapi sia retratga l' avrigl 2005. Dapi lura è el stà per gronda part a l' exteriur. 
Sanar la punt ed optimar il traffic al &quot;Obertor&quot; da Cuira
A partir dals 15 da mars 2010 vegn il center principal da traffic sin la punt da l' Obertor a Cuira transfurmà en ina rundella. A medem temp vegn reparada la punt che sto vegnir sanada. 
Ils custs da circa tschintg milliuns francs sa partan il chantun e la citad. 
La punt resta transibla, cun restricziuns, per il traffic durant las lavurs da construcziun che cuntinueschan fin il fanadur 2011. 
L' access principal al center da Cuira passa oz sur l' axa da traffic Kasernenstrasse – Obertor – Grabenstrasse. 
Al passadi stretg da la Obertorbrücke sa chatta er anc la bifurcaziun en direcziun da Planeiras e d' Arosa. 
Durant il temp da grond traffic sa furman qua regularmain colonnas che impedeschan ils bus da las interpresas da traffic municipalas e regiunalas. 
En media circuleschan 18' 000 vehichels mintga di sin quest traject, en temps da fulla èn quai fin 1' 400 vehichels per ura. 
La segirezza da las pedunas e dals peduns sco er da las velocipedistas e dals velocipedists è fermamain en privel sin ils trottuars e sin ils vials stretgs. 
La punt ad artg or da crap che traversa la Plessur datescha en ses origin da l' onn 1821, è en in nausch stadi architectonic e sto vegnir renovada urgentamain. 
La trav da betun armà ch' è vegnida agiuntada l' onn 1931 n' è betg pli suffizienta per las chargias dal traffic dad oz. 
Dapi ch' i manca ina isolaziun cunter l' aua da sal che resulta dapi ils onns sessanta da la rumida da la naiv cun sal da sdregliar e che ha in grond effect da corrosiun, èn ils tocs da metal a l' intern da la punt donnegiads correspundentamain. 
La punt è er in passadi impurtant per il grond dumber da conducts d' ovra sco gas, electricitad e telecommunicaziun. 
Meglierar fundamentalmain la situaziun da traffic 
La citad ed il chantun vulan profitar da la proxima sanaziun da la punt per meglierar fundamentalmain la situaziun da traffic al Obertor da Cuira. 
La punt vegn schlargiada sin 33 meters e cuntegna ina rundella elliptica confortabla cun in diameter da 25 respectivamain da 33 meters. 
Ils passapes d' omaduas varts da la punt vegnan schlargiads fermamain, e sut ils vials vegn construì in chanal transibel per ils conducts d' ovra. 
Ultra d' optimar la situaziun da traffic procura il nov passadi da la Plessur per ina valur urbanistica en la citad veglia istorica. 
Ulteriuras infurmaziuns davart il project chattais Vus sin la pagina d' internet da l' uffizi da construcziun bassa sut http://www.tiefbauamt.gr.ch. 
La regenza dal Tirol dal sid sin visita tar la regenza grischuna
Mesemna, ils 17 da mars 2010, visita la regenza da la provinza autonoma Bulsaun-Tirol dal sid il Grischun. 
Ils giasts vegnan retschavids dal president da la regenza Claudio Lardi e da l' entira regenza a Tarasp ed a Scuol. 
La delegaziun dal Tirol dal sid vegn manada dal guvernatur Luis Durnwalder. 
El vegn accumpagnà dal substitut dal guvernatur Christian Tommasini, da la cussegliera guvernativa Sabina Kasslatter-Mur e dals cussegliers guvernativs Thomas Widmann, Michl Laimer, Richard Theiner, Florian Mussner, Roberto Bizzo sco er dal schef da cabinet Klaus Luther. 
La regenza grischuna – manada dal president da la regenza Claudio Lardi – vegn ad esser preschenta cumplettamain. 
Suenter il bainvegni dals giasts en il chastè da Tarasp è previs in gentar cuminaivel a Scuol. 
La visita serva en emprima lingia a la tgira da las relaziuns amicablas ed al barat d' opiniun sin ils champs da la cultura, da l' economia e da la politica. 
Communicaziun da la regenza dals 18 da mars 2010
La regenza grischuna intervegn cun ina brev tar las Viafiers federalas svizras VFF. 
Ella crititgescha la decisiun da las VFF d' abolir il center da telecumond a Cuira. 
Plinavant ha la regenza grischuna concludì a chaschun da sia ultima sesida ina revisiun parziala da l' ordinaziun chantunala davart il diever da chauns da chatscha. 
Tras quella duai vegnir meglierada la tschertga posteriura da selvaschina blessada tar la chatscha. 
La finala è la regenza sa fatschentada cun consultaziuns a la confederaziun. 
Ella ha formulà sias posiziuns tar la revisiun totala da la lescha davart il dretg da burgais sco er tar las midadas da la lescha d' asil. 
La regenza deplorescha la decisiun da las VFF 
Cun la brev dals 12 da mars 2010 han las Viafiers federalas svizras annunzià a la regenza ch' il center da telecumond a Cuira duaja vegnir abolì e translocà en la centrala da manaschi a Turitg. 
Per consequenza stuessan 27 collavuraturas e collavuraturs a Cuira decider da lavurar en il futur en la centrala da manaschi a Turitg respectivamain da tschertgar ina nova lavur. 
En ina brev a las Viafiers federalas svizras deplorescha la regenza grischuna ordvart la decisiun da las VFF, damai che cun serrar il lavuratori principal a Cuira avant curt temp èsi gia vegnì eliminà in dumber considerabel da plazzas da lavur. 
La regenza spetga da las Viafiers federalas svizras ch' ellas fetschian tut il pussaivel da porscher a las collavuraturas ed als collavuraturs ina plazza equivalenta a Cuira u eventualmain a Landquart. 
Ultra da quai pretenda la regenza ch' i vegnian stgaffidas novas plazzas da lavur a Cuira tras la domiciliaziun da servetschs centrals. 
La tschertga posteriura tar la chatscha duai vegnir meglierada 
En l' interess da l' etica da chatscha e da la protecziun dals animals vul il chantun Grischun meglierar vinavant ed optimar la tschertga posteriura da selvaschina blessada tar la chatscha. 
La regenza grischuna ha approvà la revisiun parziala correspundenta da l' ordinaziun chantunala davart il diever da chauns da chatscha e l' ha messa en vigur per il 1. d' avrigl 2010. 
L' uffizi da chatscha e pestga dastga da nov dar a las persunas che mainan chauns da sang ina permissiun da parcar vehichels a motor sut cundiziuns restrictivas en il territori da chatscha durant la chatscha auta. 
Las persunas che mainan chauns da sang duain numnadamain cuntanscher uschè svelt sco pussaivel il lieu d' acziun e pudair organisar immediatamain la tschertga posteriura. 
La revisiun totala da la lescha federala davart il dretg da burgais planisada vegn crititgada 
La regenza grischuna beneventa bain las finamiras principalas da la revisiun totala da la lescha federala davart il dretg da burgais. 
Ella è dentant da l' avis che quellas na possian betg vegnir cuntanschidas cun il sboz avant maun. 
La lescha revedida ha l' intenziun da furmar ina coerenza tranter la lescha davart il dretg da burgais e la lescha federala davart las persunas estras sco er da simplifitgar e d' armonisar ils andaments da la procedura tranter las autoritads da natiralisaziun federalas, chantunalas e communalas. 
Plinavant duai ella garantir che unicamain persunas estras bain integradas survegnan in passaport svizzer. 
La regenza declera en sia resposta da consultaziun che las propostas per la procedura chaschunian in spustament da las incumbensas da la confederaziun als chantuns. 
Da quai resultan in augment da las expensas tar las autoritads chantunalas e communalas sco er in indebliment da las cumpetenzas federalas. 
Per quests motivs e pervia da las intervenziuns en l' autonomia chantunala davart la procedura ch' èn colliadas cun quai vegnan refusads ils andaments da la procedura proponids. 
La regenza beneventa percunter che la confederaziun vul fixar da nov ina permissiun da domicil sco premissa per la procedura da natiralisaziun. 
Per furmar ina coerenza cumplaina cun la lescha federala davart las persunas estras, propona ella però la premissa da posseder la permissiun da domicil 5 onns. 
Percunter stoi vegnir desistì d' ina regulaziun specifica da la durada da la dimora che importa actualmain 12 onns sin plaun federal. 
Tar questa proposta dependa la durada effectiva da la dimora da la persuna che vul acquistar il dretg da burgais sezza. Quella po numnadamain influenzar la durada tras sias stentas a favur da l' integraziun e la reducir per exempel cun obtegnair la permissiun da domicil. 
Ina tala soluziun fiss ultra da quai in' ulteriura motivaziun per l' integraziun da burgaisas e da burgais esters. 
La regenza è sceptica envers las midadas planisadas da la lescha federala d' asil 
La regenza grischuna è per part sceptica envers las midadas proponidas da la lescha d' asil e da la lescha federala davart las persunas estras per remplazzar las decisiuns da betg entrar en chaussa. 
Cun la revisiun da la lescha vul la confederaziun remplazzar il sistem actual nunsurvesaivel da las decisiuns da betg entrar en chaussa tras decisiuns materialas sveltas. 
En sia resposta da consultaziun a la confederaziun declera la regenza che la politica d' asil da la Svizra restia vardaivla mo tras ina liquidaziun svelta da las proceduras d' asil. 
Perquai beneventa ella tut las mesiras che servan a cuntanscher questa finamira. 
In' acceleraziun da la procedura po dentant vegnir cuntanschida mo, sche las autoritads d' asil disponan d' avunda meds finanzials e sche l' uffizi federal da migraziun sco emprima instanza ed en spezial er il tribunal administrativ federal sco instanza da recurs observan ils termins regulars fixads. 
La regenza dubitescha che questa finamira po vegnir cuntanschida cun la revisiun planisada. 
Ultra da quai refusa la regenza la nova disposiziun che prevesa – en cas d' audiziuns – ina cussegliaziun da las requirentas e dals requirents d' asil davart la procedura e davart las schanzas empè da las represchentanzas da las ovras d' agid. 
Tenor l' avis da la regenza basta la protecziun giuridica ch' exista actualmain dal tuttafatg. Ella na sto betg vegnir rinforzada tras ina cussegliaziun instituziunala supplementara. 
Contribuziuns chantunalas a differentas instituziuns 
Abitadi per persunas attempadas Bodmer a Cuira: Il project da construcziun per substituir l' edifizi da la chasa da persunas attempadas e da tgira Bodmer a Cuira cun 84 letgs da tgira subvenziunabels vegn approvà. 
Cun la resalva da la garanzia da la finanziaziun restanta vegn garantida a l' instituziun responsabla ina contribuziun chantunala maximala da 14' 000' 000 francs. 
Indriz d' ennavar a Tschappina: Cun resalva da la finanziaziun totala reglada vegn concedì – en il rom da la nova politica regiunala da la confederaziun – in emprest da 410' 000 francs als runals da Tschappina-Lüsch-Urmagn SA e quai per engrondir l' indriz d' ennavar a Tschappina. 
Plinavant vegn garantida ina contribuziun chantunala da 69' 019 francs. 
Center da passlung a Scuol: Cun resalva da la finanziaziun totala reglada vegn concedì – en il rom da la nova politica regiunala da la confederaziun – in emprest da 350' 000 francs a la vischnanca da Scuol, e quai per construir il center da passlung a Scuol. Ultra da quai vegn garantida ina contribuziun chantunala da 58' 919 francs. 
Indriz da trenament per freestyle en halla a Laax: Cun resalva da la finanziaziun totala reglada vegn concedì – en il rom da la nova politica regiunala da la confederaziun – in emprest da 590' 000 francs a la Mountain ADventures SA a Laax e quai per construir in indriz da trenament per freestyle en halla a Laax. 
Plinavant vegn garantida ina contribuziun chantunala da 99' 320 francs per il project. 
Projects da vias 
La regenza ha approvà totalmain 10' 844' 000 francs per construir e per sanar ils suandants trajects da vias: 
- via da Cunter: lavurs d' impressari, punt a spunda, Cunter 
- via dal Güglia / dal Malögia: lavurs d' impressari e da cuvrida, val Spina 
- via d' Engiadina: lavurs d' impressari e da cuvrida, Lavin – Giarsun 
- via dal Landwasser: lavurs d' impressari, punt dal Mühletobel 
- via sursilvana da la vart dretga dal Rain: lavurs d' impressari, Valendau – Castrisch 
Scuverta e perscrutaziun a Tavau per gimnasiastas mirvegliusas e per gimnasiasts mirveglius
Mardi, ils 23 da mars 2010, a chaschun dal project da pilot " di da l' avegnir a Tavau ", survegnan gimnasiastas e gimnasiasts d' ina classa da l' institut autalpin Ftan invistas extraordinarias da professiuns da perscrutaziun da la scienza natirala. 
Co vegn mesirada la forza da la radiaziun dal sulegl? 
Pertge pon ins fin oz betg prevesair ferms terratrembels? 
Co daventan ins fisicra, perscrutader d' allergias u biologa cellulara? 
E co cumbinesch jau ina carriera da scienzada da la natira u da medi cun mia famiglia? 
Al " di da l' avegnir a Tavau " mussan differentas perscrutadras dals instituts renumads a Tavau lur plazza da lavur a gimnasiastas mirvegliusas ed a gimnasiasts mirveglius discutond cun ellas e cun els davart la tscherna da la professiun, davart la scienza e davart la planisaziun da la vita. 
I sa participeschan: l' institut dal WSL per la perscrutaziun da naiv e lavinas SLF, l' observatori fisical-meteorologic a Tavau / World Radiation Center, il Swiss Institute of Allergy and Asthma Research, il Global Risk Forum e la AO Foundation / cuminanza da lavur per dumondas d' osteosintesa a Tavau. 
Il project da pilot " di da l' avegnir a Tavau " è resultà d' ina collavuraziun dal post da stab per l' egualitad da las schanzas, da la citad da scienza Tavau, da l' institut federal per la perscrutaziun da naiv e lavinas a Tavau e da l' institut autalpin a Ftan. 
Il project ha la finamira d' inspirar umans giuvens per ina carriera nunusitada e d' als mussar, tge plazzas da lavur attractivas ch' i dat en il chantun Grischun. 
Els duain vegnir encuraschads da tscherner studis da scienza natirala ch' èn drizzads a l' avegnir e da prender per mauns activamain la planisaziun da lur professiun e da lur vita. 
&quot;Pestgar en il Grischun. Nua poss jau retrair la patenta?&quot; Retratga da la patenta da pestga per la stagiun da pestga 2010
Tar las preparativas per la stagiun da pestga tutga er la retratga da la patenta da pestga. 
Per pudair retrair la patenta per in onn u ina patenta mensila ston ins cumprovar ch' ins haja enconuschientschas da la pestga ( attest obligatoric SaNa). 
Per quest intent vegnan purschids il mument en differents lieus dal chantun Grischun curs da scolaziun. 
Tut las patentas da pestga vegnan retratgas sco fin ussa tar la surveglianza da pestga. 
Ultra da quai pon vegnir retratgas da nov patentas da pestga tar il museum da la natira dal Grischun a Cuira a partir dals 6 d' avrigl 2010, da mardi fin sonda, mintgamai da las 10.00 fin las 17.00. Medemamain pon patentas da pestga vegnir empustadas da nov en scrit cun ils documents necessaris tar l' uffizi da chatscha e pestga dal Grischun a Cuira e vegnir retratgas cunter quint. 
Nov è medemamain ch' igl è pussaivel da pajar cun MaestroCard u cun PostCard en ils districts da pestga 3 ( Landquart, Landwasser, Alvra), 4 ( En, Maira) e 5 ( En, Rom) sco er en il museum da la natira dal Grischun a Cuira. 
En il fegl uffizial dal chantun Grischun dals 25 da mars 2010 e sin la pagina d' internet da l' uffizi da chatscha e pestga http://www.jagd-fischerei.gr.ch èn publitgadas per ils singuls districts da pestga ils lieus, ils termins sco er las premissas per pudair retrair ina patenta. 
Sche terzas persunas vulan retrair patentas per persunas cun domicil en il chantun Grischun, ston ellas preschentar in attest da domicil persunal da questas persunas. 
Formulars correspundents pon vegnir chargiads giu da la pagina d' internet da l' uffizi da chatscha e pestga. 
En cas ch' ina persuna fa ina dumonda en scrit per retrair ina patenta, sto ella medemamain agiuntar in attest da domicil. 
Buna pestga! 
La regenza nominescha ina nova cumissiun d'integraziun
Il chantun Grischun rinforza sias stentas a favur da l' integraziun da la populaziun estra. 
La regenza grischuna ha nominà ina nova cumissiun d' integraziun. 
Il gremi professiunal cun ina vasta basa consista da 16 commembras e commembers e duai sustegnair il post spezialisà per l' integraziun sco er cussegliar la regenza. 
L' obligaziun da la confederaziun, dals chantuns e da las vischnancas da promover l' integraziun da la populaziun estra ha per consequenza che l' integraziun daventa ina incumbensa da l' entira societad e dal stadi. 
En il chantun Grischun fixescha la regenza ils secturs da promoziun e la direcziun strategica da la promoziun chantunala da l' integraziun. 
Per quest intent ha ella nominà ina nova cumissiun d' integraziun. 
Sco gremi professiunal ademplescha la cumissiun – sut la direcziun da l' incumbensada chantunala d' integraziun – ina funcziun consultativa pertutgant ils temas relevants per l' integraziun e cooperescha per metter prioritads als champs d' acziun ed als accents da la promoziun chantunala da l' integraziun. 
Ultra da quai procuran las commembras ed ils commembers da la cumissiun ch' ils interess da la promoziun da l' integraziun vegnian communitgads en lur secturs ed introduceschan uschia ina vista exteriura professiunala e fundada en la lavur chantunala d' integraziun. 
Cumissiun cun ina vasta basa 
Per ademplir questas incumbensas ha la regenza nominà ina cumissiun cun ina vasta basa che sa cumpona da represchentantas e da represchentants da las vischnancas e da las regiuns, da l' economia e dal sectur da la lavur, da las baselgias chantunalas, da federaziuns, d' uniuns e d' instituziuns. Tut questas instanzas èn activas en il sectur da l' integraziun. 
Areguard la cumposiziun persunala ha ella fatg attenziun d' avair ina represchentanza paritetica equilibrada ed adequata concernent las regiuns e las linguas sco er ina represchentanza estra adattada al chantun. 
En la cumissiun d' integraziun èn vegnidas elegidas las suandantas 16 commembras e commembers: 
Rolf Bless, Travail Suisse 
Ladina Campell, persunas d' instrucziun dal Grischun 
Roland Clemenz, manader dal servetsch social, vischnanca da Tavau 
Felix Dietrich, uniun grischuna da las hotelieras e dals hoteliers 
dr. med. 
Urs Fischer, uniun grischuna da medias e da medis 
Theo Haas, uniun vischnancas burgaisas dal Grischun 
Hanim Kurt, pedagoga sociala ed interpreta, citad da Cuira 
Veronika Maier, Caritas dal Grischun 
Marijan Marijanovic, biblioteca interculturala 
Anabel Marujo, cumissiun da geniturs portugais a Tavau 
Nicola Passini, chanzlist communal, vischnanca da Puschlav 
Franziska Ramming, centrala grischuna da dunnas 
Elisabeth Schnellmann, cussegliera communala, presidenta dal cussegl da scola da Tusaun 
Thangarajah Sivalingam, uniun da Tamilas e da Tamils a Cuira 
Daniela Troxler, baselgia chantunala evangelica-refurmada dal Grischun 
reverenda Thomas Widmer, vischnancas turisticas dal Grischun ( San Murezzan, Silvaplauna, Segl, Zuoz, Schlarigna, Claustra, Vaz, Flem, Arosa, Val S. Pieder e Samedan) 
Promoziun da l' integraziun en il chantun Grischun 
Cun la lescha introductiva tar la legislaziun davart las persunas estras e davart ils fatgs d' asil, ch' è entrada en vigur il 1. d' avust 2009, è vegnida stgaffida la basa legala necessaria per l' integraziun da persunas estras en il chantun Grischun. 
La promoziun da l' integraziun vegn chapida là sco incumbensa interdisciplinara ch' è tant chaussa da la confederaziun, dal chantun sco er da las vischnancas e ch' è orientada al princip " promover e pretender ". 
La lescha introductiva regla plinavant la cumpetenza per la promoziun da l' integraziun en il rom da las structuras regularas. 
Per mesiras specificas che servan a promover l' integraziun pon il chantun e las vischnancas pajar contribuziuns finanzialas. 
Il chantun e las vischnancas èn responsabels per la realisaziun sco er per la coordinaziun da la promoziun chantunala da l' integraziun. 
Per ademplir las numerusas incumbensas ch' èn cumbinadas cun quai, è vegnì creà – il 1. d' avust 2009 sut la direcziun da l' incumbensada chantunala d' integraziun – il post spezialisà per l' integraziun. 
La finamira da quest post è da promover activamain l' integraziun, d' infurmar en moda adequata las persunas estras davart lur cundiziuns da viver e da lavurar en Svizra, da garantir la colliaziun e la coordinaziun tranter las acturas ed ils acturs sco er tranter las purtadras ed ils purtaders da projects ch' èn relevants per l' integraziun sco er da collavurar cun las vischnancas. 
Bilantscha per l' onn 2009 
In' emprima bilantscha da las activitads dal post spezialisà per l' integraziun per l' onn 2009 dat il suandant resultat: 
En il rom da la promoziun da l' integraziun da la populaziun estra èn vegnids permess en tut 27 projects d' integraziun. 600 persunas èn sa participadas a quests projects. 
16 projects èn stads projects da lingua e da furmaziun, sco p.ex. ils curs d' alfabetisaziun, ils curs da lingua facils, ils curs d' integraziun, las purschidas per la furmaziun da geniturs, la promoziun linguistica tempriva per uffants en la vegliadetgna prescolara, ed han gì circa 270 participantas e participants. 
Tar ils 11 ulteriurs projects sa tracti da purschidas sco p.ex. l' agid per far pensums che vegn purschì ad uffants da lingua estra en la scola primara, la confinanziaziun dal post d' intermediaziun d' interpretas e d' interprets en il chantun, las pussaivladads da sa scuntrar per promover l' integraziun sociala. 
Da questas purschidas han profità circa 330 persunas. 
En il sectur per promover l' integraziun da fugitivas e da fugitivs renconuschids sco er da persunas admessas provisoricamain èn sa participadas circa 140 persunas als curs d' infurmaziun e da lingua. 
Quasi ina dunsaina da persunas che ha enconuschientschas linguisticas suffizientas è vegnida integrada – en vista ad ina lavur da gudogn – en las mesiras existentas per il martgà da lavur da l' uffizi per industria, mastergn e lavur ( UCIML). 
Per l' onn 2010 prevesa il chantun d' extender la paletta da las purschidas da mesiras per promover l' integraziun en ulteriuras regiuns dal chantun, e quai tenor ils basegns. 
Uschia han lieu quest onn per l' emprima giada a Mesauc, en Engiadina ed a Tavau curs da lingua facils che vegnan subvenziunads. 
In ulteriur accent è la collavuraziun cun las vischnancas e cun las organisaziuns da persunas estras sco er la participaziun da quellas a la lavur chantunala d' integraziun. 
Ultra da quai vegn dada ina gronda impurtanza a l' intermediaziun da las emprimas infurmaziuns per las persunas che sa tiran natiers da nov. En quest context vegn elavurada ina pagina d' internet chantunala per l' integraziun ed i vegn ponderà da crear in center da cumpetenza per l' integraziun. 
Communicaziun da la regenza dals 25 da mars 2010
En il chantun Grischun è vegnida creada la basa legala per lantschar il nov program per diagnostitgar a temp il cancer dal sain. 
A chaschun da sia ultima sesida ha la regenza grischuna mess en vigur per il 1. d' avrigl 2010 la revisiun parziala correspundenta da la lescha davart l' assicuranza da malsauns e la reducziun da las premias. 
Ultra da quai è ella sa fatschentada cun consultaziuns a la confederaziun ed ha elavurà sias posiziuns tar l' aboliziun dal numer dal velo, tar la nova regulaziun da la cumpensaziun da la prevenziun en cas da divorzi sco er tar l' adattaziun da la lescha davart la protecziun da l' ambient. 
Mess en vigur la basa legala dal program per la diagnosa tempriva dal cancer dal sain en il Grischun 
Il chantun Grischun ha creà la basa legala per realisar in program per diagnostitgar a temp il cancer dal sain. 
La regenza grischuna ha mess en vigur per il 1. d' avrigl 2010 la revisiun parziala correspundenta da la lescha davart l' assicuranza da malsauns e la reducziun da las premias. 
Il cussegl grond aveva approvà la revisiun parziala ils 27 d' avust 2009. 
Il termin da referendum è scadì ils 9 da december 2009; entaifer quest termin n' èn vegnids inoltrads nagins referendums. 
Igl è planisà da surdar ad in' organisaziun ina incarica da prestaziun per realisar en il chantun l' uschenumnà program da screenings mammografics. 
Per surdar questa incarica è previsa ina publicaziun uffiziala. 
L' organisaziun respectiva sto ademplir in catalog d' incumbensas predefinì e sto observar las prescripziuns da la confederaziun. 
La finamira è quella da pudair lantschar il program la fin da l' onn 2010. 
La gruppa en mira dals screenings mammografics èn dunnas en la vegliadetgna da 50 fin 69 onns, perquai ch' il privel da survegnir cancer dal sain è il pli grond en questa vegliadetgna. 
Per cuntanscher ina gronda participaziun prevesa la regenza che mintgamai almain in institut da radiologia porschia screenings mammografics en il Grischun dal nord ed en il Grischun dal sid. 
La regenza è cunter l' aboliziun dal numer dal velo 
La regenza grischuna è cunter la proposta d' abolir l' assicuranza da responsabladad obligatorica per velos. 
Sco che la regenza explitgescha en sia resposta da consultaziun a l' iniziativa parlamentara " Aboliziun dal numer dal velo ", è ella da l' opiniun ch' il sistem actual cun la vignetta da velo saja sa cumprovà fitg bain. 
La vignetta actuala custa 5 francs e cuvra – en cas d' in accident – donns da persunas e da chaussas fin ad ina summa da 2 milliuns francs. 
Actualmain na cumpiglian ils contracts da responsabladad privata betg ils accidents da velo. 
Sche la vignetta obligatorica vegniss abolida, stuessan las assicuranzas privatas da responsabladad integrar la ristga da velos en lur garanzia, uschia che las premias dastgassan s' augmentar considerablamain. 
Tenor l' avis da la regenza saja uschia da far quint cun ina largia d' assicuranza, perquai che betg tut las persunas cun ina posiziun sociala main buna possian sa prestar in' assicuranza privata da responsabladad, ma giajan tuttina cun velo. 
La regenza va d' accord cun la nova regulaziun da la cumpensaziun da la prevenziun planisada en cas da divorzi 
Tenor il giudicament da la regenza grischuna è la nova regulaziun da la cumpensaziun da la prevenziun en cas da divorzi, sco ch' ella vegn proponida da la confederaziun, adequata e pratitgabla. 
Cun las adattaziuns vul la confederaziun cuntanscher en spezial ina meglra garanzia da pèrs maridads che sa laschan divorziar pir suenter l' entrada d' in cas da prevenziun. 
Sco quai che la regenza menziunescha en sia resposta da consultaziun tar la revisiun previsa dal cudesch civil svizzer, portia il dretg vertent per part resultats nuncuntentaivels, en spezial areguard la cumpensaziun da la prevenziun u areguard la divergenza dal princip da la partiziun mez a mez. 
Il project portia clerezza en quest connex e dettia a las dretgiras ed a las partidas dapli spazi d' agir per chattar soluziuns adequatas. 
La regenza pretenda ina realisaziun pratitgabla e moderada da la convenziun d' Aarhus 
La regenza grischuna è sceptica envers ils plans da la confederaziun d' approvar e da midar la convenziun d' Aarhus e d' adattar correspundentamain la lescha davart la protecziun da l' ambient. 
Ella pretenda ina realisaziun pratitgabla e moderada. 
Tenor la voluntad dal cussegl federal duai la Svizra sa participar a la convenziun dals 25 da zercladur 1998 davart l' access ad infurmaziuns, la participaziun dal public a las proceduras da decisiun e l' access a las dretgiras en chaussas d' ambient ( convenziun d' Aarhus). 
Quai pretenda adattaziuns en la lescha davart la protecziun da l' ambient. 
Plinavant stuessan ils chantuns dar il dretg d' access ad infurmaziuns davart l' ambient. 
Sco quai che la regenza scriva en sia resposta da consultaziun vegnan ils chantuns e las vischnancas obligads qua tras da prevair in' avertura correspundenta en il sectur da las infurmaziuns davart l' ambient. 
Uschia ston chantuns sco il Grischun, che n' han betg ina lescha generala davart la transparenza, quintar cun tscherts custs supplementars. 
Sch' ils chantuns duain vegnir obligads da daventar activs sin plaun legislativ, duain ins en mintga cas sa stentar da chattar soluziuns simplas, pratitgablas e raschunaivlas. 
Tenor l' opiniun da la regenza duai la confederaziun trair a niz sia libertad d' agir en il senn d' ina realisaziun moderada da la convenziun. 
En quest connex sto vegnir observà l' intent oriund da la convenziun d' Aarhus, senza valitar supplementarmain aspects secturials en cas da projects. 
Da vischnancas e da regiuns 
Seewis: Las revisiuns parzialas da la constituziun communala da Seewis, concludidas a chaschun da las radunanzas communalas dals 17 da settember 2009 e dals 26 da favrer 2010, vegnan approvadas. 
Val Müstair: Il project da la vischnanca da Val Müstair per construir ils rempars da la Val da l' Archa Gronda vegn approvà e sustegnì cun ina contribuziun chantunala da 165' 000 francs. 
Arosa: La revisiun parziala da la planisaziun locala da la vischnanca d' Arosa dals 29 da november 2009 vegn approvada. 
Mastrils: La revisiun parziala da la planisaziun locala da la vischnanca da Mastrils, concludida ils 20 da november 2009, vegn approvada. 
Contribuziuns chantunalas a differentas instituziuns 
Chasa da persunas attempadas e da tgira " da casa val lumnezia " a Vella: Il project da construcziun per la nova chasa da persunas attempadas e da tgira " da casa val lumnezia " a Vella cun maximalmain 58 letgs da tgira subvenziunabels vegn approvà. 
Cun resalva da la garanzia da la finanziaziun restanta vegn garantida a l' instituziun responsabla ina contribuziun chantunala maximala da 7' 000' 000 francs. 
Vitg da vacanzas da la Reka a Bravuogn: Cun resalva da la finanziaziun totala reglada vegnan concedids a l' associaziun cassa svizra da viadi ( Reka) in emprest dad 1' 190' 000 francs en il rom da la nova politica regiunala da la confederaziun sco er ina contribuziun chantunala da 200' 324 francs per engrondir e per sanar il vitg da vacanzas da la Reka a Bravuogn. 
Tgira da monuments: Il chantun sa participescha cun totalmain 961' 300 francs vi da differents projects da la tgira da monuments. 
Sustegnidas vegnan las lavurs da restauraziun da la baselgia evangelica ad Andeer, Clugén, la restauraziun totala da la Chesa Fontana e da la Chesa Gabriel a Bravuogn, la restauraziun externa e la reparaziun dal betun natiral da la baselgia catolica da la Sontga Crusch a Cuira, la restauraziun externa da l' anteriura stalla da chavals da la " Casa di Sotto " a Mesauc, la restauraziun totala e la renovaziun dal tetg da plattas da crap da la " Cà d' Santi " a Soazza, la renovaziun dal tetg da plattas da crap e da la fatschada da l' anteriur " Sporthotel " a Spleia sco er l' etappa da restauraziun 2010 da la claustra Son Jon a Müstair. 
Projects da vias 
La regenza ha approvà totalmain 11' 332' 000 francs per construir e per sanar ils suandants trajects da vias: 
- via d' Avras: lavurs d' impressari, Am Bach – Juppa 
- via da la Tumleastga: lavurs d' impressari en il vitg da Roten 
- via dal Güglia: lavurs d' impressari, sviament da Silvaplauna 
- via da la Lumnezia: lavurs d' impressari, Val Miedra – Vrin Mons 
- via sursilvana: lavurs d' impressari, Schluein – Rueun 
- via da Sursaissa: lavurs d' impressari, guaud da Flond 
- via dal Meir: lavurs d' impressari, Solas – tunnel d' Alvaschagn 
Dieta annuala en clausura dal secretariat da la CdC en il Grischun: Barat d'ideas cun exponents da la regenza grischuna 
Il secretariat da la conferenza da las regenzas chantunalas ( CdC) ha realisà sia dieta en clausura da cader da quest onn ils 25/26 da mars 2010 a Breil ed a Cuira. 
Ultra da la planisaziun da la gestiun da la CdC e da dumondas davart il svilup dal secretariat è stà sin il program in barat d' ideas cun il cusseglier guvernativ Martin Schmid e cun il chancelier Claudio Riesen. 
Mintg' onn realiseschan la secretaria generala sco er las manadras ed ils manaders da partiziun da la CdC ina dieta en clausura che dura dus dis. 
Questas dietas en clausura da cader servan a planisar ils temas centrals da la politica interna e da la politica da l' exteriur da la CdC sco er a tractar dumondas davart l' organisaziun dal secretariat da la CdC en la chasa dals chantuns a Berna. 
Per tgirar ils contacts cun las regenzas chantunalas han lieu questas dietas en clausura da cader da la CdC mintg' onn en in auter chantun. 
L' elecziun dal chantun Grischun per la dieta en clausura da quest onn n' è betg stada casuala: Sandra Maissen ch' è dapi 10 mais la nova secretaria generala da la CdC ha dà grond pais da realisar sia emprima dieta en clausura en ses chantun d' origin. 
Il chantun Grischun represchenta la Svizra rumantscha en la CdC 
Sin il program figurava in inscunter cun il cusseglier guvernativ Martin Schmid, commember da la giunta directiva da la CdC, sco er cun il chancelier Claudio Riesen e cun ulteriuras commembras e cun ulteriurs commembers da l' administraziun grischuna. 
A questa chaschun han pudì vegnir scleridas dumondas actualas da la collavuraziun tranter il chantun Grischun e la CdC. 
La Svizra rumantscha ha il dretg d' avair in mandat permanent en la giunta directiva da la CdC che prepara las fatschentas politicas per mauns da las regenzas chantunalas. 
Dapi che la CdC è vegnida fundada l' onn 1993 presta il chantun Grischun tras quai ina contribuziun preziusa per la collavuraziun federala. 
Ulteriuras infurmaziuns dat: 
dr. Sandra Maissen, secretaria generala da la CdC, tel. 079'507'01'77 
NGF grischuna: Nova lantschada dal project probablamain l'onn 2012
Suenter che la NGF grischuna è vegnida refusada per pauc, ha la regenza fatg in' emprima analisa e discurrì l' ulteriur proceder. 
Ella è persvadida che la gulivaziun da finanzas grischuna basegnia ina refurma fundamentala e ch' il basegn d' agir saja acceptà. 
Sin fundament dad interdependenzas sco er sin fundament da la discussiun davart las refurmas dal territori sto la nova gulivaziun da finanzas vegnir accordada cun ulteriurs projects da refurma planisads – spezialmain en ils secturs da la scola populara, da la finanziaziun dals ospitals e da la tgira. 
La NGF grischuna duai vegnir lantschada da nov suenter l' onn 2012, cur ch' ils projects da refurma èn vegnids tractads en il cussegl grond. 
Cunquai ch' il project da la NGF grischuna ( nova concepziun da la gulivaziun da finanzas e da la repartiziun da las incumbensas tranter il chantun e las vischnancas) è vegnì refusà, ha la regenza discurrì l' ulteriur proceder. 
La regenza accentuescha sia voluntad da refurma en quest sectur. 
Ella è persvadida ch' in basegn d' adattar la gulivaziun da finanzas grischuna actuala cun sias mancanzas saja avant maun malgrà il na da la populaziun e che quest basegn da refurma saja acceptà. 
Tar sia analisa ha la regenza er examinà, sche alternativas fissan pussaivlas tar il project refusà e co che quellas pudessan vegnir coordinadas cun ils ulteriurs projects da refurma. 
Il chantun Grischun ha mumentan da tractar differents projects da refurma impurtants che pertutgan directamain l' adempliment e la repartiziun da las incumbensas tranter il chantun e las vischnancas e che stattan en stretg connex cun la gulivaziun da finanzas chantunala. 
Concretamain pertutgadas èn las revisiuns 
- da la finanziaziun dals ospitals ( sto vegnir realisada fin il 1. da schaner 2012) 
- da la legislaziun da scola ( consultaziun terminada) 
- da la protecziun dals uffants e da las persunas creschidas ( fatgs tutelars, sto vegnir realisà fin il 1. da schaner 2013) 
- da la lescha davart il guaud 
Plinavant sto vegnir decidì anc quest onn en il cussegl grond davart il project da la finanziaziun da la tgira. La regenza vegn a proponer al parlament l' atun 2010 in rapport davart la strategia futura da las refurmas territorialas. 
En spezial la nova refurma da las structuras territorialas pudess esser decisiva per la concepziun futura da la nova NGF grischuna. 
La regenza vul urgentamain elavurar quels projects ed als proponer al cussegl grond quest onn u l' onn proxim. 
Il dretg federal surordinà decida davart las directivas areguard il cuntegn sco er areguard ils termins dals projects menziunads ( finanziaziun da la tgira, finanziaziun dals ospitals e protecziun dals uffants e da las persunas creschidas). 
Avant d' avair in nov project da gulivaziun da finanzas duai a medem temp vegnir tractada e deliberada la revisiun totala da la lescha da scola. Uschia duai vegnir decidì ordavant davart ils puncts dispitaivels en il sectur da la scola populara sco er davart las incumbensas dal chantun e da las vischnancas. 
Tar l' elavuraziun da quests projects ston vegnir resguardadas las finamiras ed ils princips renconuschids da la NGF grischuna. 
Uschia na duain per exempel vegnir creadas nagins entretschaments finanzials novs tranter il chantun e las vischnancas. 
La regenza vegn – en il senn d' ina perspectiva – a preschentar en las missivas correspundentas, tge impurtanza che la revisiun concernenta vegn ad avair per la NGF grischuna futura. 
Proceder en etappas 
La coordinaziun necessaria ed accurata tranter ils projects da refurma ch' èn vegnids numnads qua survart ed ina nova NGF grischuna è mo pussaivla, sch' i vegn procedì en etappas. 
La regenza parta dal fatg ch' ils cuntegns da quests projects èn clers fin la fin da l' onn 2011 e ch' ins vegn a pudair lantschar da nov ina NGF grischuna probablamain l' onn 2012. 
La concepziun concreta è anc averta. 
La nova NGF grischuna duai s' orientar en quai che pertutga ses cuntegn als projects da refurma, sa drizzond tenor las finamiras principalas dal project refusà. 
La cumissiun per furmaziun e cultura tracta la dumonda davart la participaziun dal chantun Grischun al concordat da stipendis
La cumissiun predeliberanta dal cussegl grond è s' occupada da la missiva concernent la participaziun a la cunvegna interchantunala davart l' armonisaziun da las contribuziuns da scolaziun ( concordat da stipendis). 
Ella recumonda al cussegl grond d' approvar la participaziun. 
Sut il presidi da la presidenta da la cumissiun Susanne Krättli-Lori ha la cumissiun dal cussegl grond per furmaziun e cultura ( CFC) predeliberà la missiva da la regenza concernent la participaziun a la cunvegna interchantunala davart l' armonisaziun da las contribuziuns da scolaziun ( concordat da stipendis) per mauns dal cussegl grond che vegn a tractar questa fatschenta en la sessiun d' avrigl 2010. 
Il president da la regenza Claudio Lardi, schef dal departament d' educaziun, cultura e protecziun da l' ambient, ha medemamain prendì part a la sesida da la cumissiun. 
La conferenza svizra da las directuras e dals directurs chantunals da l' educaziun publica ( CDEP) ha deliberà il concordat da stipendis ils 18 da zercladur 2009 ed ha silsuenter envidà ils chantuns d' iniziar la procedura da ratificaziun. 
D' ina vart vul il concordat realisar in' armonisaziun formala: Expressiuns dal dretg da stipendis sco " emprima scolaziun ", " emprima scolaziun, che permetta da pratitgar ina professiun ", " prestaziuns da terzas persunas ", " domicil tenor il dretg da stipendis " u " persunas cun dretg da survegnir contribuziuns " duain vegnir definidas en moda unitara. 
Da l' autra vart intenziunescha il concordat er in' armonisaziun materiala cun fixar standards minimals sco p.ex. las limitas da la vegliadetgna, la durada dal sustegn u las tariffas maximalas. 
La participaziun al concordat porta uschia segirezza giuridica per tut las participadas e per tut ils participads. Actualmain ha mintga chantun in' atgna regulaziun concernent ils stipendis. 
Il chantun Grischun è en ina situaziun confortabla quai che pertutga la participaziun a quest concordat: La lescha chantunala da stipendis ch' è vegnida revedida totalmain dal cussegl grond en la sessiun da december 2006 è confurma al concordat; i na fiss pia betg necessari da far midadas da la lescha. 
Il chantun Grischun ademplescha cun sia lescha da stipendis progressiva gia oz ils standards minimals en mira. 
La cumissiun predeliberanta è sa fatschentada detagliadamain cun il concordat e vesa en la participaziun mo avantatgs per il chantun Grischun, en spezial dentant er avantatgs per las petentas e per ils petents. 
La CFC recumonda perquai – cun ina cuntravusch – al cussegl grond d' approvar la participaziun. 
Tenor fiss il stan actual il Grischun l' emprim chantun che declerass definitivamain sia participaziun al concordat da stipendis. 
Il concordat va dentant en vigur mo, sche almain 10 chantuns sa participeschan. 
La cumissiun sustegna la revisiun totala da la lescha d'energia dal chantun Grischun
La cumissiun dal cussegl grond per ambient, traffic ed energia ha tractà la missiva tar la revisiun totala da la lescha d' energia dal chantun Grischun. 
Ella recumonda al cussegl grond d' approvar la revisiun totala. 
En la sessiun d' avrigl discussiuna il cussegl grond la revisiun totala da la lescha d' energia dal chantun Grischun. 
Per preparar questa fatschenta ha la cumissiun dal cussegl grond per ambient, traffic ed energia – sut il presidi da Christoph Jaag ed en preschientscha dal cusseglier guvernativ Stefan Engler – tractà e deliberà la missiva correspundenta da la regenza ensemen cun il sboz da la lescha per mauns dal cussegl grond. 
Cun quest project duai la lescha vertenta da l' onn 1993 vegnir adattada a las cundiziuns generalas da la politica d' energia ch' èn sa midadas. Medemamain duai vegnir tegnair quint da la ferma dinamica da la politica d' energia. 
Deviada da las directivas da la confederaziun e da la basa ch' è vegnida elavurada communablamain da tut ils chantuns, sa concentrescha la revisiun totala da la lescha d’energia d' ina vart sin la reducziun dal basegn d' energia e da l' autra vart sin il remplazzament da purtaders d' energia fossils tras energias regenerablas. 
En quai che reguarda las prescripziuns ed ils standards da construcziun surpiglia la legislaziun chantunala per gronda part il model da prescripziuns davart l' energia dals chantuns ( MoPEC 2008) ch' è vegnì repassà da la conferenza da las directuras e dals directurs chantunals d' energia. 
Da quai resulta in' armonisaziun tranter ils chantuns. 
Suenter ina debatta d' entrada intensiva ha la cumissiun decidì unanimamain da s' occupar dal project. 
Cun la finamira da reveder la lescha è la cumissiun stada per gronda part d' accord. 
Areguard las singulas mesiras per cuntanscher questa finamira é ina minoritad da la cumissiun divergiada en tscherts secturs dal project. 
Per ina minoritad na va la lescha betg lunsch avunda e singulas parts èn concepidas en moda e maniera memia pauc ambiziusa. 
Tenor la lescha fissi plinavant da beneventar, sch' i vegniss creà per part pli grondas motivaziuns per sanar ils edifizis existents en moda energetica. 
Ultimamain è la cumissiun persvadida ch' il chantun prestia cun la nova lescha ina contribuziun a las finamiras da reducziun e da substituziun a lunga vista d' ina " societad da 2000 watts " cun l' intent da reducir l' emissiun da CO2 ad 1 tonna per abitanta e per abitant per onn. 
Suenter ina discussiun profunda davart il project ha la cumissiun concludì unanimamain da proponer al cussegl grond d' approvar la revisiun totala da la lescha chantunala d' energia. 
Inoltrà ina denunzia penala pervia d'activitads illegalas tar ils examens d'admissiun per il gimnasi
Ils 16 da mars 2010 han gì lieu en il Grischun ils examens d' admissiun per la 3. classa dal gimnasi, per la scola media professiunala e per la scola media commerziala. 
Als examens èn cumparids 470 candidatas e candidats. 
Da quels han 144 fatg cun success l' examen d' admissiun per la scola media professiunala e per la scola media commerziala e 183 l' examen per il gimnasi. 
Las decisiuns d' examen èn vegnidas communitgadas en scrit als geniturs ed a las persunas responsablas per l' educaziun. 
Activitads illegalas avant ils examens han chaschunà ina denunzia penala da vart da l' uffizi per la furmaziun media-superiura. 
En connex cun la realisaziun dals examens d' admissiun per la 3. classa dal gimnasi, per la scola media commerziala e per la scola media professiunala èn vegnidas constatadas activitads illegalas, uschia che l' uffizi per la scolaziun media-superiura ha inoltrà ina denunzia penala tar la procura publica dal chantun Grischun. 
En il rom da l' inquisiziun penala èsi vegnì enconuschent ch' insaquantas scolaras e ch' insaquants scolars èn vegnids en possess da singulas dumondas da l' examen da tudestg sco emprima lingua. Quai avant il termin da l' examen ed en furma electronica. 
La gruppa directiva ha constatà che l' examen da tudestg è cumplainamain valaivel er senza las dumondas derasadas en moda illegala. 
Perquai n' èn questas dumondas betg vegnidas resguardadas per valitar l' examen. 
Tenor il stadi actual da las enconuschientschas n' èn naginas scolaras e nagins scolars vegnids dischavantagiads pervia da questa mesira. 
L' uffizi per la furmaziun media-superiura examinescha ussa mesiras adattadas per impedir cas sumegliants en l' avegnir. 
Ils registers d'abitantas e d'abitants ston vegnir armonisads
La confederaziun prescriva als chantuns ed a las vischnancas d' armonisar ils registers d' abitantas e d' abitants sco er auters registers uffizials. 
Perquai sto il chantun Grischun adattar sia legislaziun. 
La regenza grischuna ha deliberà la missiva correspundenta tar la nova lescha davart ils registers d' abitantas e d' abitants. 
Il cussegl grond vegn a tractar la fatschenta en la sessiun da zercladur. 
Fin ussa na vegnivan ils differents registers da persunas da la confederaziun, dals chantuns e da las vischnancas betg manads tenor princips unitars. 
La lescha federala davart l' armonisaziun dals registers d' abitants e d' auters registers uffizials da persunas ( lescha davart l' armonisaziun dals registers) prescriva ussa d' unifitgar ils registers da persunas en Svizra fin l' onn 2010. 
Per pudair ademplir las prescripziuns da la confederaziun ston ils chantuns relaschar ina legislaziun executiva correspundenta. 
Ils registers armonisads portan avantatgs 
En spezial ils registers d' abitantas e d' abitants sco er ils gronds registers da persunas da la confederaziun en il sectur dal stadi civil, da las persunas estras sco er da las fugitivas e dals fugitivs ston vegnir unifitgads en quai che reguarda il cuntegn, la nomenclatura e l' actualitad. 
A medem temp sto vegnir stgaffida la basa per pussibilitar en l' avegnir ina transmissiun electronica standardisada da las datas. 
Quai porta avantatgs a la confederaziun, als chantuns ed a las vischnancas e permetta da lavurar en moda pli effizienta sco er da simplifitgar ils andaments en las administraziuns. 
A partir da l' onn 2010 n' ha la dumbraziun dal pievel numnadamain betg pli lieu sco pli baud mintga 10 onns cun agid da questiunaris sin palpiri. 
Empè da quai duai l' uffizi federal da statistica pudair utilisar directamain, quatter giadas per onn, las datas dals registers per far evaluaziuns statisticas sin via electronica. 
Er projects futurs dad e­government cun contact electronic tranter las abitantas ed ils abitants e las autoritads profiteschan da registers electronics armonisads. 
Da l' armonisaziun prescritta èn pertutgads en il chantun Grischun cunzunt ils registers d' abitantas e d' abitants. 
Plinavant ston las vischnancas manar in uschenumnà register dals objects cun datas actualas davart ils edifizis e davart las abitaziuns. 
Pervia da l' urari da la confederaziun ha la regenza grischuna relaschà gia per il 1. d' october 2008 las disposiziuns transitoricas ch' èn stadas necessarias per exequir a temp la lescha federala. 
Las lavurs d' armonisaziun ch' èn regladas là èn vegnidas terminadas per gronda part en il fratemp. 
Cun la proposta actuala da la regenza per ina lescha davart ils registers d' abitantas e d' abitants duain ussa er questas disposiziuns vegnir remplazzadas definitivamain. 
Il project davart la procuraziun d'aua per il Lag la Cauma po vegnir realisà
Il project dal chantun per manar natiers aua da l' aual Platt Alva en il Lag la Cauma po vegnir realisà. 
Per giuditgar il project e per examinar ils effects da quel è vegnì consultà in expert independent. Il chantun realisescha las recumandaziuns da tal. 
Las organisaziuns per la protecziun da l' ambient han retratg lur protesta. 
Sin fundament da la protesta dal WWF e da la Pro natura han las partidas engaschà in expert independent che ha fatg examinaziuns supplementaras per il project da sanaziun dal Lag la Cauma. 
En il rapport final, ch' è vegnì furnì avant curt, vegn prof. 
dr. Simon Löw da la SPF Turitg a la conclusiun che la schliaziun proponida per procurar aua per il Lag la Cauma saja adequata ed adattada. 
Las examinaziuns ch' èn vegnidas fatgas vegnan consideradas sco utilas, efficazias e suffizientas. 
A medem temp ha l' expert furnì recumandaziuns che vegnan resguardadas en il rom da la realisaziun dal project. 
Per garantir la qualitad da l' aua dal Lag la Cauma a lunga vista, ston l' emprim vegnir analisadas las funtaunas pussaivlas da substanzas nutritivas ( fosfat) en l' intschess da l' aual Platt Alva e dal Flem. 
L' inducziun da l' aua che sto vegnir manada natiers vegn plinavant concepida uschia ch' i po vegnir reagì immediatamain sin eventualas midadas da la qualitad da l' aua dal Lag la Cauma. 
Per quest intent vegnan observads cuntinuadamain en spezial il turblament e la temperatura dal Lag la Cauma. 
Sa basond sin las constataziuns da l' expert e sin il consentiment dal chantun da realisar las recumandaziuns da tal han las organisaziuns per la protecziun da l' ambient retratg lur protesta cunter il project, uschia che quel è ussa approvà e po vegnir realisà. 
Las partidas èn vegnidas a la conclusiun ch' ins haja pudì chattar qua tras ina buna schliaziun per segirar il livel da l' aua dal Lag la Cauma. 
L' october 2002 è – en il rom da las lavurs da construcziun per il tunnel da sviament da Flem – vegnida tagliada en l' intern dal tunnel ina sfendaglia da carst. 
Silsuenter han ins stuì constatar che l' afflussiun sutterrana da l' aua è ida enavos en il Lag la Cauma sco er en autras auas. 
Per incumbensa da la vischnanca da Flem e dal chantun ha l' institut svizzer per speleologia e perscrutaziun da carst ( SISKA) examinà, sch' i dat in connex pussaivel tranter la construcziun dal tunnel e la sbassada dal livel da l' aua dal Lag la Cauma. 
Il sistem da carst e da l' aua sutterrana è vegnì intercurì durant blers onns. 
Sin fundament da lur retschertgas èn las spezialistas ed ils spezialists vegnids a la conclusiun ch' il tunnel haja ina gronda influenza sin il livel da l' aua dal Lag la Cauma. 
Sa basond sin ils resultats da las retschertgas e confurm a las recumandaziuns da las expertas e dals experts dal SISKA, ha il chantun sin quai laschà elavurar en collavuraziun cun la vischnanca in project davart la procuraziun d' aua per il Lag la Cauma. 
Il project prevesa da prender aua da l' aual Platt Alva e per part er da l' aual Flem durant sis fin otg emnas e da manar natiers quella a l' aual Pulté che furnescha indirectamain aua al Lag la Cauma. 
Il plan directiv chantunal &quot;emprimas abitaziuns ed abitaziuns secundaras sco er alloschament turistic&quot; è vegnì approvà dal cussegl federal
La confederaziun ha approvà ils 15 da mars 2010 il plan directiv " emprimas abitaziuns ed abitaziuns secundaras sco er alloschament turistic " ch' era vegnì concludì da la regenza ils 10 da november 2009. 
Il plan directiv chantunal oblighescha 35 vischnancas turisticas da relaschar fin mez 2013 mesiras adattadas per promover la construcziun d' emprimas abitaziuns e per diriger la construcziun d' abitaziuns secundaras. 
Cun la planisaziun directiva chantunala èsi reussì tranter auter d' objectivar la discussiun davart la construcziun d' abitaziuns secundaras. 
La regenza ha pudì mussar che las abitaziuns secundaras n' èn en sasez betg negativas, mabain ch' ins sto differenziar tranter abitaziuns explotadas ch' èn degnas da vegnir promovidas e tranter abitaziuns betg explotadas che ston vegnir dirigidas. 
Questa vista differenziada ha fatg effect er sin plaun federal, grazia a l' approvaziun dal cussegl federal. 
Il rapport d' approvaziun descriva il plan directiv da princip sco adattà e sco cunvegnent. 
Plinavant gida il plan directiv las vischnancas e las regiuns a crear spazi d' abitar favuraivel per las indigenas e per ils indigens ed er a meglierar las cundiziuns da basa per l' hotellaria. 
Cun il plan directiv hai pudì vegnir mussà ulteriuramain ch' ils chantuns sezs èn pronts ed èn en il cas da prender las mesiras necessarias per promover la construcziun d' emprimas abitaziuns e per diriger la construcziun d' abitaziuns secundaras. 
La finamira è stada quella da prevegnir eventualas soluziuns federalas centralisticas cun consequenzas malsegiras. 
Per quest motiv è il chantun Grischun stà interessà da progredir cun las lavurs vi dal plan directiv en tala moda che l' approvaziun dal cussegl federal ha pudì avair lieu avant che las chombras federalas èn puspè s' occupadas da l' aboliziun da la lex Koller respectivamain da las mesiras accumpagnantas areguard la planisaziun dal territori. 
Questas finamiras strategicas èn vegnidas ademplidas en vista a l' approvaziun dal cussegl federal che ha gì lieu ils 15 da mars 2010. 
En il rom da l' approvaziun vegn il chantun dal rest envidà da dar l' attenziun duida al monitoring / controlling e da fixar valurs da finamira per il svilup da las abitaziuns secundaras en tut il chantun. 
Il monitoring / controlling dals proxims onns vegn a mussar, sche las mesiras che vegnan proponidas en il plan directiv vegnan a far effect e sch' il svilup va en la dretga direcziun, numnadamain en la direcziun da dapli abitaziuns explotadas e da damain abitaziuns betg explotadas ( fraidas). 
La regenza deliberescha la missiva per metter en funcziun il nov center da transit per requirentas e per requirents d'asil a Cazas
Il chantun Grischun prevesa da metter en funcziun in nov center da transit per requirentas e per requirents d' asil a Cazas. 
La regenza grischuna ha deliberà la missiva correspundenta e dumonda il cussegl grond da conceder in credit d' impegn dad 1.8 milliuns francs per la cumpra e per la preparaziun da l' immobiglia. 
Il parlament vegn a tractar la fatschenta en la sessiun da zercladur. 
Gia l' october 2009 ha il chantun Grischun acquistà ina immobiglia per la collocaziun da requirentas e da requirents d' asil a Riòlta sut, vischnanca da Cazas. 
En l' anteriur hotel/restaurant " Rheinkrone " pon vegnir collocadas fin 100 persunas. 
L' alloschi duai vegnir utilisà sco center da transit. 
La cumpra e la preparaziun da l' immobiglia sco center d' asil basegna il consentiment dal cussegl grond e suttastat al referendum da finanzas facultativ. 
La regenza propona al cussegl grond da conceder in credit d' impegn dad 1.8 milliuns francs. 
Il pretsch da cumpra è 1.6 milliuns francs e 200' 000 francs èn previs per adattaziuns architectonicas. 
Premissas optimalas 
L' immobiglia a Cazas ademplescha optimalmain las premissas da manaschi e d' architectura per in alloschi collectiv per requirentas e per requirents d' asil. 
L' object che ha servì avant sco hotel è pront per abitar entaifer dus mais. Necessarias èn tschertas lavurs d' adattaziun e las mesiras da la polizia da fieu. 
L' urari prevesa da cumenzar il settember cun las lavurs d' adattaziun, uschia ch' il nov center da transit e pront per il november. 
Dapli atgnas plazzas da collocaziun 
In motiv per l' acquisiziun da l' alloschi è quel, ch' il dumber da las novas dumondas d' asil è anc adina grond. 
Al chantun Grischun vegnan attribuidas onn per onn 450 fin 500 persunas per la collocaziun e per l' assistenza. 
Il chantun è pront da procurar er vinavant sez per la collocaziun da las requirentas e dals requirents d' asil, empè da surdar quai a las vischnancas, e da distgargiar questas ultimas da lavur e da custs. 
Tras la cumpra da l' immobiglia vul la regenza ultra da quai concepir en moda pli equilibrada la relaziun tranter ils alloschis collectivs prendids a tschains ed ils agens. 
Actualmain è il chantun proprietari da mo 8 pertschient da las plazzas d' alloschi, 92 pertschient èn prendidas a tschains. 
Cun metter en funcziun il center da transit " Rheinkrone " s' augmenta la procentuala da plazzas en agens alloschis collectivs sin circa 140 letgs. Quai correspunda ad ina quota da proprietad da circa 25 pertschient dal basegn total. 
Il chantun ha actualmain tut en tut passa 485 plazzas ch' èn destinadas per la collocaziun da requirentas e da requirents d' asil. 
Cun metter en funcziun sco previs il center da transit " Rheinkrone " a Cazas e l' alloschi prendì a tschains " Landhaus " a Tavau Laret s' augmenta la capacitad da collocaziun fin l' onn 2012 a temporarmain 705 letgs. 
L' onn 2012 duain probablamain vegnir liquidads ils centers da transit prendids a tschains " Schiabach " a Tavau e " Bergwald " a Planeiras cun lur total da 170 letgs, uschia che la capacitad da collocaziun vegn a sa reducir a 535 plazzas. 
Realisaziun dal nov concept da collocaziun e d' assistenza 
Tras l' utilisaziun da l' immobiglia " Rheinkrone " a Cazas sco center da transit fa il chantun l' emprim pass per realisar il concept da collocaziun e d' assistenza ch' è vegnì concludì l' onn passà. 
Quest concept ha l' intent da preparar las requirentas ed ils requirents d' asil sco er las persunas admessas provisoricamain che vivan en in center per l' emprima registraziun, per lur ulteriura dimora en il Grischun. 
Durant la procedura e fin a la decisiun davart la dimora u l' obligaziun da partenza da la Svizra collochescha il chantun la persuna en differents centers da transit. 
Suenter che la procedura è terminada arrivan las persunas ch' èn obligadas da partir da la Svizra en il center d' expulsiun. 
Là vegnan collocadas er tut las persunas che dumondan agid d' urgenza en il chantun Grischun e che survegnan mo pli in sustegn reducì. 
Las missivas tar la revisiun da la lescha davart l'assicuranza d'edifizis e da la lescha davart l'indemnisaziun da donns elementars betg assicurabels sco er tar il relasch d'ina lescha davart la protecziun cunter incendis èn vegnidas deliberadas
En il chantun Grischun duain vegnir adattadas las disposiziuns giuridicas davart l' assicuranza d' edifizis, davart la protecziun cunter incendis sco er davart l' indemnisaziun da donns elementars betg assicurabels. 
La regenza grischuna ha deliberà las missivas correspundentas tar la revisiun da la lescha davart l' assicuranza d' edifizis, tar il relasch d' ina lescha davart la protecziun preventiva cunter incendis ed ils fatgs da pumpiers e tar la revisiun parziala da la lescha davart l' indemnisaziun da donns elementars betg assicurabels. 
Il cussegl grond vegn a tractar ils projects en la sessiun da zercladur. 
La lescha davart l' assicuranza d' edifizis dal chantun Grischun ( lescha davart l' assicuranza d' edifizis) dals 12 d' avrigl 1970 è sa cumprovada areguard il cuntegn ed areguard la concepziun. 
En differents puncts datti tuttina anc in basegn d' agir. 
La proposta da revisiun da la regenza prevesa ina midada da la lescha en spezial en ils suandants secturs: 
differentas disposiziuns ch' èn actualmain cuntegnidas en las disposiziuns executivas vegnan transferidas en la lescha davart l' assicuranza d' edifizis, e quai sin fundament da lur impurtanza. 
Per essenzialisar e per flexibilisar la legislaziun vegnan percunter stritgadas or da la lescha paucas disposiziuns main impurtantas; 
las disposiziuns davart la relaziun d' assicuranza vegnan adattadas a las circumstanzas dals fatgs d' assicuranza ch' èn sa midadas; 
las disposiziuns davart la prevenziun e davart il cumbat da donns da fieu vegnan transferidas – ensemen cun las disposiziuns essenzialas da l' ordinaziun dal cussegl grond davart la polizia da fieu – en la nova lescha davart la protecziun preventiva cunter incendis ed ils fatgs da pumpiers en il chantun Grischun; 
per la pudair leger meglier vegn la lescha suttamessa ad ina revisiun totala formala. 
Reuniun da las disposiziuns davart la polizia da fieu e davart ils pumpiers 
En la nova lescha davart la protecziun cunter incendis proponida vegnan reunidas las disposiziuns davart la polizia da fieu e davart ils pumpiers ch' èn actualmain regladas en differents relaschs, sco en la lescha davart l' assicuranza d' edifizis, en l' ordinaziun davart la polizia da fieu ed en las disposiziuns executivas tar l' ordinaziun davart la polizia da fieu, uschenavant che quellas basegnan ina regulaziun sin il stgalim da la lescha pervia da lur impurtanza. 
En quest connex vegnan las cumpetenzas da las vischnancas e dal chantun respectivamain da l' assicuranza d' edifizis regladas en moda pli clera, mantegnend la repartiziun da las incumbensas vertenta. 
Da nov è la realisaziun d' occurrenzas cun periclitaziun speziala da persunas, d' animals, da chaussas u da l' ambient suttamessa a l' obligaziun da dumandar ina permissiun da la vischnanca. 
La tariffa d' indemnisaziun da la cassa per donns elementars vegn augmentada 
La terza missiva realisescha ina incumbensa dal cussegl grond concernent in augment da las prestaziuns da la cassa per donns elementars betg assicurabels da bains immobigliars. 
Tenor la proposta da la regenza duai la tariffa d' indemnisaziun maximala da la cassa per donns elementars vegnir auzada dad oz 50 a da nov 80 pertschient. 
Da nov vegnan las contribuziuns da la cassa per donns elementars ultra da quai pajadas independentamain da las prestaziuns dal fond svizzer per agid en cas da donns elementars betg assicurabels. 
Tant tar las disposiziuns davart la cumissiun administrativa da l' assicuranza d' edifizis sco er tar quellas davart la cumissiun administrativa da la cassa per donns elementars vegnan plinavant realisads ils princips da corporate governance ch' èn vegnids fixads da la regenza per instituziuns da dretg public. 
Concretamain vul quai dir che commembras e commembers da la regenza na dastgan betg far part da la cumissiun administrativa, che la direcziun sto vegnir elegida da la cumissiun administrativa e che l' indemnisaziun da la cumissiun administrativa, che vegn fixada en moda autonoma, sto vegnir approvada da la regenza. 
51avla bursa svizra da spectaculs da l'atp – KleinKunstSpecial &quot;chantun envidà: il Grischun&quot;
Il Grischun è il chantun envidà a la bursa svizra da spectaculs a Thun. 
L' occurrenza da success vegn realisada per la 51avla giada e dura dals 28 d' avrigl fin ils 2 da matg 2010. 
La bursa da spectaculs da l' atp ( associaziun artists – teaters – promoziun) che ha lieu regularmain mintg' onn è sa sviluppada ils ultims onns ad in' occurrenza appreziada entaifer la scena naziunala ed internaziunala da l' art pitschen. 
La bursa da spectaculs è – sco il num di gia – ina bursa, pia ina plazza da martgà. 
Ella è dentant er in inscunter per artistas e per artists da l' art teatral da l' entir mund ed in festival per promover il barat cultural. 
Tranter las visitadras ed ils visitaders sa chattan tant persunas che s' interesseschan per l' art e plinavant persunas dal fatg sco organisaturas ed organisaturs d' occurrenzas culturalas u represchentantas e represchentants d' agenturas. 
KleinKunstSpecial " chantun envidà: il Grischun " 
La bursa da spectaculs vegn enritgida da differentas occurrenzas accumpagnantas, ils uschenumnads KleinKunstSpecials. 
Uschia per exempel cun il KleinKunstSpecial da quest onn " chantun envidà: il Grischun ". 
Ina giuria d' expertas e d' experts ha fatg ina selecziun d' artistas e d' artists grischuns che resplenda dad ina vart la diversitad da noss chantun e che garantescha da l' autra vart in program da scena divertent da gronda qualitad. 
Saja quai per tudestg, per talian u per rumantsch, da preschentaziuns musicalas, vocalas u cabarettisticas fin al teater ed al teater da figuras: ins po vesair tut quai che la scena grischuna d' art pitschen ha da porscher! 
Da venderdi, ils 30 d' avrigl, fin sonda, il 1. da matg 2010, han las artistas ed ils artists la pussaivladad da procurar cun lur spectaculs per in punct culminant durant dus dis en la citad interna da Thun. 
Las suandantas artistas ed ils suandants artists represchentan il chantun Grischun: 
Acavoce, Coirason, Corin Curschellas, Justina Derungs &amp; Curdin Janett, Kurt Grünenfelder, Trio Schilter, Annina Sedláček, Manuela Tuena. 
A la bursa da spectaculs sa preschenta il chantun Grischun envidà er culinaricamain da sia meglra vart. 
Durant ils spectaculs da las artistas e dals artists grischuns datti sper la tribuna er dus stans da martgà cun products alpins grischuns da las partenarias e dals partenaris d' alpinavera. 
Ulteriuras infurmaziuns 
Descripziuns detagliadas davart las artistas e davart ils artists che vegnan a sa preschentar cun lur programs a Thun chattais Vus en il /DE/Medien/Mitteilungen/MMStaka/Dokumente_MedienMitteilungen/MM_Kuenstlerboerse_Thun_Flyer_dt_08-04-10.pdf. 
Quint dal chantun Grischun: Fitg bun resultat da l'onn 2009, las perspectivas èn dentant sa pegiuradas cleramain per ils proxims onns
Il quint dal chantun Grischun 2009 è stà in ulteriur resultat positiv, malgrà la crisa finanziala ed economica. 
Il quint 2009 serra cun in surpli dal retgav ordinari da 127 milliuns francs ( onn precedent: 176 milliuns francs). 
Tras quai vegn anc ina giada rinforzada considerablamain la basa finanziala solida per l' avegnir. 
Il schef da finanzas, cusseglier guvernativ Martin Schmid, è fitg cuntent cun quest resultat. 
A medem temp fa el dentant attent sin las perspectivas da las finanzas che vegnan a sa pegiurar considerablamain ils proxims onns. 
Damai che las entradas stagneschan sto vegnir retardà stringentamain l' augment da las expensas. 
Puncts essenzials davart il quint annual 2009: 
Ils custs da persunal importan tut en tut 325 milliuns francs ed èn cleramain sur las valurs budgetadas ( -3.7% envers il preventiv da l' onn 2009; +2.2 pertschient envers l' onn 2008). 
Las atgnas contribuziuns a terzas persunas creschan en moda surproporziunala e s' augmentan per betg main che 43 milliuns francs resp. per 6.4 pertschient a 713 milliuns francs envers l' onn precedent. 
Las entradas fiscalas èn cun 676 milliuns francs per 91 milliuns francs pli bassas che quellas da l' onn precedent e per 26 milliuns francs pli autas ch' en il preventiv. 
Las investiziuns nettas importan 197 milliuns francs ( 2008: 195 milliuns francs). 
Il quint da las vias serra cun in surpli dal retgav da 7,3 milliuns francs. 
Il dabun da las vias s' augmenta a 55 milliuns francs. 
Per il quint 2010 dastga medemamain vegnir fatg quint cun in meglier resultat ch' en il preventiv ( planisà è in deficit da 40.7 milliuns francs). 
Ina gronda disciplina en quai che concerna las expensas da la regenza e da l' administraziun, entradas fiscalas pli autas che spetgà ed auters retgavs supplementars sajan ils motivs principals per quest bun resultat, ha ditg il cusseglier guvernativ Martin Schmid a las medias pertutgant las valurs da basa dal quint da l' onn 2009. 
La crisa finanziala ed economica globala n' ha betg gì in effect uschè grond sco temì l' onn 2009. 
Quai mussan er ils resultats dal tuttafatg positivs dal quint da la confederaziun 2009 e dals quints dad auters chantuns 2009. 
Cun 2' 375 milliuns francs èn las expensas tant pli bassas che l' onn precedent sco er pli bassas ch' en il preventiv. 
Il retgav cumprovà da 2' 687 milliuns francs cuntegna in retgav finanzial extraordinari sco effect spezial. 
Cun converter in chapital da dotaziun da 25 milliuns francs da la banca chantunala grischuna ( BCG) en chapital da certificats da participaziun ( chapital da CP) èn vegnids bilantschads ils certificats da participaziun reservads per l' emprest convertibel da la BCG en la facultad finanziala. 
Da la valitaziun da quels resulta in gudogn da contabilitad da 195 milliuns francs. 
Igl è mo ina transacziun da la contabilitad per observar las prescripziuns legalas. 
Ella na chaschuna nagin augment dals meds finanzials resp. nagina affluenza da daners e na mida nagut vi da la situaziun effectiva da la facultad dal chantun. 
En il quint d' investiziun sa scuntran expensas da 401 milliuns francs ed entradas da 224 milliuns francs. 
Da quai resultan investiziuns nettas da 177 milliuns francs. 
Senza resguardar expensas ed entradas extraordinarias importan las investiziuns nettas cumparegliablas 197.7 milliuns francs. 
Ellas surpassan la valur da l' onn precedent per var 2 milliuns francs. 
Las ulteriuras valurs da basa dal budget èn medemamain positivas: L' atgna finanziaziun è cun 310.5 milliuns francs cleramain pli auta che budgetada. 
Tras quai han pudì vegnir finanziadas las investiziuns nettas ed ultra da quai è resultà in surpli da 112.8 milliuns francs. 
Il grad d' atgna finanziaziun importa 157%. 
Grazia a l' effect spezial da la BCG cuntanscha l' agen chapital bunamain il cunfin d' ina milliarda. 
Malgrà il resultat annual positiv na po il schef da finanzas Martin Schmid betg communitgar la fin d' alarm. El parta bain dal fatg ch' il quint 2010 serra en moda pli favuraivla che budgetada. 
Gia l' onn 2011 vegnia dentant a daventar fitg dir, ha el ditg, renviond a la planisaziun actualisada da las finanzas. 
Quella quinta cun deficits per ils onns 2011 fin 2014 che surpassan cleramain las prescripziuns dal cussegl grond areguard la politica da finanzas e basegna perquai en mintga cas ina rectificaziun. 
I sa tracta cunzunt da limitar l' augment da las expensas ad ina dimensiun supportabla. 
Il cussegl grond vegn a tractar il quint dal chantun 2009 en la sessiun da zercladur. 
Ulteriuras infurmaziuns davart il quint dal chantun 2009 dattan: 
- cusseglier guvernativ dr. Martin Schmid, schef dal departament da finanzas e vischnancas, tel. 081'257'32'01 
- Andrea Seifert, manader da l' administraziun da finanzas, tel. 081'257'33'01 
GuGrC – lantschà in project da perscrutaziun davart il guaud grischun e la midada dal clima
L' uffizi forestal sa participescha ad in project da perscrutaziun davart il guaud grischun e la midada dal clima. 
La finamira dal project che vegn realisà en la Val dal Rain grischuna ed en la Tumleastga è quella da perscrutar ils effects da la midada dal clima ed en spezial da la setgira per il guaud. 
A lunga vista vegn la stgaudada dal clima actuala ad avair consequenzas er per ils guauds da muntogna. 
Quant fermas e da tge gener che questas consequenzas, èn è difficil da giuditgar. 
Sco consequenza d' eveniments extrems sco setgira, chalur u laina terrada dal vent pon tuttenina bulieus, insects u auters organissems ch' ins percorscha strusch sut cundiziuns normalas attatgar e donnegiar bostgs. 
Pervia da quai ha la regenza grischuna concludì l' onn passà da s' engaschar en in project da perscrutaziun davart ils effects da la midada dal clima per il guaud. 
Quest project vegn realisà da l' institut federal per la perscrutaziun da guaud, naiv e cuntrada ( WSL) en la Val dal Rain grischuna ed en la Tumleastga. 
L' uffizi forestal dal Grischun ed ils manaschis forestals da las vischnancas, en las qualas i vegnan realisadas las lavurs, fan er part dal project. 
Il chantun Grischun sa participescha cun ina contribuziun da totalmain 240' 000 francs vi dals custs per il project da perscrutaziun " GuGrC – il guaud grischun e la midada dal clima: retschertgas davart l' impurtanza da la setgira per la dinamica da creschientscha dals bostgs en il guaud ". 
Questa contribuziun vegn repartida sin ils onns 2009 fin 2011. 
En il fratemp èn vegnidas tschernidas las surfatschas per l' experiment e vegnidas fatgas las emprimas installaziuns. 
Indrizs pli gronds èn ussa vegnids fatgs ils dis passads: A quatter lieus en las vischnancas da Domat, da Tumein e da Panaduz vegnan preparadas surfatschas, nua ch' ins lascha prosperar scherms. 
Sin las surfatschas da test da ca. 30 x 30 meters vegnan montads tetgs da plievgia per mesirar, quant enavant che quantitads da precipitaziuns divergentas influenzeschan la prosperitad dals bostgets fitg giuvens. 
Promover cun cleras finamiras projects futurs dal traffic public en il Grischun
Meglierar la cuntanschibladad dal Grischun nà dal vast territori enturn la citad da Turitg, introducir il tact da mes' ura da las viafiers federalas svizras VFF tar la Viafier retica VR a partir da l' onn 2014, planisar novas colliaziuns da traffic ed ina nova strategia concernent las pendularias ed ils pendularis: quai èn intgins plazzals impurtants en il traffic public dal chantun Grischun. 
En il futur vul il chantun promover prioritarmain quests projects cun cleras finamiras e s' engaschar vinavant per ina buna cuntanschibladad cun meds da transport publics. 
L' attractivitad dal Grischun sco plazza turistica ed economica e sco lieu da domicil dependa fermamain da la colliaziun cun la rait da viafier naziunala resp. internaziunala. 
La qualitad da la cuntanschibladad cun meds da transport publics è in factur impurtant per il svilup economic futur. 
Perquai s' engascha il chantun Grischun dapi onns per colliaziuns da viafier pli sveltas e pli frequentas en il Grischun. 
Tras l' introducziun d' in tact da mes' ura ch' è previsa per l' onn 2014 per trens IC sin il traject da Turitg a Cuira po il chantun Grischun vegnir collià meglier cun la rait da viafier. 
La purschida da trens IC supplementars duai vegnir engrondida pass per pass a partir dal december 2010 confurm al basegn che deriva dal tact da mes' ura da las VFF. 
Ils 29 da mars 2010 èn ils chantuns Sviz, Glaruna, Son Gagl e Grischun sco er il Traffic coordinà turitgais ZVV sa cunvegnids cun las gestiunarias da las VFF, da la VR e da la Viafier dal sidost per ina direcziun communabla en connex cun l' amplificaziun dal traject da Turitg a Cuira. 
Ils chantuns s' engaschan che las mesiras necessarias da l' infrastructura vegnian integradas en il project federal " viafier 2030 ". 
Introducir il tact da mes' ura en il Grischun 
Per garantir la recepziun dal tact da mes' ura da las VFF a Landquart ed a Cuira a partir da l' onn 2014, sto vegnir adattada al temp oravant tut la purschida da la VR. 
Sut il titel da lavur " Retica 30 " vegni planisà d' introducir il tact da mes' ura durant l' entir di sin ina gronda part da la rait da la VR. 
Sin tscherts trajects duai vegnir prendì en mira d' introducir colliaziuns mintga mes' ura almain il temp dal traffic principal durant la stagiun respectivamain durant il di. 
A medem temp sto er vegnir adattada la purschida da las lingias da posta e da bus las pli impurtantas. 
Ils 15 da december 2009 ha la regenza grischuna gia prendì ina decisiun da princip en chaussa. 
Garantir la finanziaziun 
Quest pass fitg impurtant per il svilup dal traffic public dal chantun Grischun duai vegnir promovì cun preferenza cunzunt areguard la planisaziun ed areguard la finanziaziun da l' infrastructura che la VR dovra sco er da las investiziuns a favur da vehichels. 
Il basegn da meds da cumpensaziun e d' investiziun vegn a s' augmentar considerablamain durant intgins onns, perquai ch' ils projects per mantegnair la substanza, en spezial la sanaziun dal tunnel da l' Alvra, chaschunan a medem temp grondas expensas. 
Il chantun vegn a s' engaschar ch' ils meds finanzials necessaris vegnian integrads en il credit general da la confederaziun per las viafiers privatas. 
Sviluppar ina strategia concernent las pendularias ed ils pendularis 
Cumplementarmain a questas meglieraziuns da la purschida vegnan concretisadas actualmain diesch finamiras sco er ils tips da mesiras respectivas en il rom d' ina " strategia concernent las pendularias ed ils pendularis dal Grischun " per augmentar l' attractivitad per las passagieras e per ils passagiers indigens respectivamain per facilitar la midada vi sin il traffic public. 
Planisar novas colliaziuns da traffic 
L' onn 2006 aveva il cussegl grond mess a disposiziun 10 milliuns francs per planisar novas colliaziuns da traffic che ston esser almain d' impurtanza regiunala. 
Silsuenter èn vegnidas inoltradas numerusas ideas da projects e dumondas per realisar studis d' opportunitad respectivamain da realisabladad al departament da construcziun, traffic e selvicultura. 
Per in' emprima etappa ha la regenza elegì trais projects. 
Lur resultats èn ussa avant maun en furma da rapports. 
I sa tracta dals suandants projects: 
augment da l' attractivitad dal traject da la VR Landquart – Tavau 
Zu ( g) kunft Zürich – Chur 
avertura Cuira – Lai – Arosa 
Ulteriurs studis da project per novas colliaziuns da viafier èn vegnids incumbensads ( meglra colliaziun da viafier Andermatt – Sedrun, tunnel dal Wolfgang, tunnel Tavau – Arosa, augment da l' attractivitad da la lingia en Surselva) u vegnan sclerids. 
La finamira è quella da metter tut ils projects or da las differentas regiuns dal chantun sin in stadi d' elavuraziun sumegliant, per ch' il cussegl grond possia priorisar pli tard en in giudicament cumplessiv ils projects cun il niz il pli grond tenor in catalog da criteris unitars. 
Igl è previs da preschentar al cussegl grond fin l' onn 2012 la basa ch' è necessaria per pudair decider en chaussa. 
Communicaziun da la regenza dals 15 d'avrigl 2010
Pervia da las novas prescripziuns da la confederaziun sto il chantun Grischun precisar sias disposiziuns davart la protecziun cunter il fimar passiv. 
A chaschun da sia ultima sesida ha la regenza grischuna adattà correspundentamain l' ordinaziun tar la lescha da sanadad e fixà ch' i stoppia vegnir dà aria avunda a las localitads separadas per fimadras e per fimaders. 
Ultra da quai ha la regenza dà glisch verda a l' instrucziun d' ina lingua estra chantunala a partir da la terza classa primara, e quai per il cumenzament da l' onn da scola 2010/2011. 
Dal rest ha la regenza concludì da sa participar cun 50' 000 francs ad in studi davart la realisabladad dal project " Gottardo 2020 ". 
La finala ha ella formulà sias posiziuns tar dus projects da consultaziun da la confederaziun. 
Precisà las disposiziuns davart la protecziun cunter il fimar passiv 
Pervia da las novas prescripziuns da la confederaziun sto il chantun Grischun precisar sias disposiziuns davart la protecziun cunter il fimar passiv. 
Da nov stoi vegnir dà tanta aria a las localitads separadas per fimadras e per fimaders, ch' il fim na disturba betg las persunas en las ulteriuras localitads. 
La regenza grischuna ha approvà la revisiun parziala correspundenta da l' ordinaziun tar la lescha da sanadad e mess en vigur quella per il 1. da matg 2010. 
La nova lescha federala davart la protecziun cunter il fimar passiv dat als chantuns la pussaivladad da relaschar regulaziuns pli detagliadas. 
Las disposiziuns davart la protecziun cunter il fimar passiv che valan dapi il 1. da mars 2008 en il chantun Grischun èn pia vinavant liantas ed applitgablas. 
Sco quai ch' igl è gia oz il cas en il chantun Grischun, dat il nov dretg federal la pussaivladad a las gestiunarias ed als gestiunaris da restaurants e d' hotels d' endrizzar – sut tschertas premissas – localitads separadas per fimadras e per fimaders. 
Ma la pretensiun federala d' ina ventilaziun suffizienta surpassa las prescripziuns da la legislaziun chantunala vertenta, uschia ch' il chantun sto adattar sias disposiziuns en quest sectur. 
Ultra da la ventilaziun suffizienta pretenda il dretg federal che las localitads per fimadras e per fimaders stoppian plinavant esser separadas ermeticamain dals ulteriurs locals tras parts da construcziun fixas e disponer d' ina porta che serra automaticamain. 
Tenor l' uffizi federal da sanadad publica decidan las autoritads executivas chantunalas, sut tge cundiziuns ch' ina localitad per fimadras e per fimaders ha avunda aria. 
La regulaziun correspundenta vegn ussa adattada en l' ordinaziun chantunala e prescriva che la ventilaziun da las localitads per fimadras e per fimaders stoppia vegnir endrizzada uschia, ch' il fim na disturbia betg las persunas en las ulteriuras localitads. 
En il cas ideal vegn quai fatg cun ina ventilaziun mecanica en sutpressiun. 
Pussaivlas èn dentant er autras soluziuns. 
La situaziun sto vegnir giuditgada en il cas concret tras ils organs communals cumpetents. 
La nova instrucziun d' ina lingua estra chantunala a partir da la terza classa primara po cumenzar 
En il chantun Grischun po cumenzar l' instrucziun anticipada d' ina lingua estra chantunala a partir da la terza classa primara, e quai sco planisà per l' onn da scola 2010/2011. 
La regenza grischuna ha mess en vigur las disposiziuns correspundentas da la revisiun parziala da la lescha da scola per il 1. d' avust 2010. 
L' avrigl 2008 aveva il cussegl grond concludì ina revisiun parziala da la lescha davart las scolas popularas dal chantun Grischun. Tenor questa revisiun vegnan las scolaras primaras ed ils scolars primars instruids en duas linguas estras. 
Cunter questa revisiun parziala n' eri betg vegnì fatg in referendum. 
En coordinaziun cun las lavurs preparatoricas da las persunas d' instrucziun entran ussa las disposiziuns da la lescha da scola e da l' ordinaziun executiva tar la lescha da scola en vigur per il cumenzament da l' onn da scola 2010/2011. Questas disposiziuns reglan l' instrucziun d' ina lingua estra chantunala ( tudestg, rumantsch u talian) a partir da la terza classa primara. 
Pir pli tard duai er l' englais sco segunda lingua estra vegnir introducì en la scola primara, sco quai ch' igl era medemamain vegnì concludì l' avrigl 2008. 
Actualmain han lieu las furmaziuns supplementaras correspundentas da las persunas d' instrucziun. 
L' introducziun da l' instrucziun d' englais a partir da la 5avla classa primara è planisada per l' onn da scola 2012/13. 
La realisabladad dal project " Gottardo 2020 " duai vegnir examinada 
La regenza grischuna sustegna l' examinaziun da la realisabladad dal project " Gottardo 2020 ". 
Als custs per far in studi da realisabladad sa participescha il chantun Grischun cun 50' 000 francs. 
Plinavant ha la regenza approvà ina decleraziun d' intenziun correspundenta da las regenzas dals chantuns Uri, Grischun, Tessin e Vallais. 
Cun l' avertura dal tunnel da basa dal Gottard vegnan a resultar novas schanzas e novs privels per la regiun dal Gottard. 
Las regenzas dals quatter chantuns dal Gottard vulessan prestar en quest connex ina contribuziun per in svilup economic persistent da questa regiun. 
L' avrigl 2009 ha Ticino Turismo preschentà in rapport intermediar davart il project " Gottardo 2020 ". 
Quest rapport duai ussa vegnir approfundà. 
" Gottardo 2020 " duai far ponderaziuns, co che las consequenzas dal " sutpassadi " dal territori central dal Gottard pon vegnir nizzegiadas a lunga vista ed en moda persistenta a favur da la regiun pertutgada. 
La regenza prenda posiziun tar la nova lescha federala davart la restituziun da valurs da facultad acquistadas illegalmain tras persunas exponidas politicamain 
La regenza grischuna sustegna las finamiras dal sboz d' ina lescha federala davart la restituziun da valurs da facultad acquistadas illegalmain tras persunas exponidas politicamain. 
L' intenziun da serrar ina largia existenta en il rom da l' assistenza giudiziala internaziunala e da la restituziun da valurs da facultad acquistadas illegalmain vegn da princip beneventada. 
La nova lescha regla la bloccada, la confiscaziun e la restituziun da valurs da facultad da persunas exponidas politicamain u da lur ambient, sch' ina dumonda d' assistenza giudiziala internaziunala en dumondas penalas na porta nagins resultats, perquai che las structuras dal stadi requirent, en il qual questa persuna exequescha u ha exequì ses uffizi, disdeschan. 
Sco che la regenza scriva en sia resposta da consultaziun, è questa lescha pensada sco regulaziun cumplementara e subsidiara da l' assistenza giudiziala internaziunala existenta. 
La regenza crititgescha che l' applitgabladad effectiva da la nova regulaziun cuntegnia tscherts puncts diffus. 
Per exempel manchia ina clera cunfinaziun, cura ch' i dastgan vegnir prendidas mesiras sin basa da la nova lescha. 
La revisiun parziala da l' ordinaziun davart las substanzas chemicas vegn beneventada 
La regenza grischuna beneventa la revisiun parziala da l' ordinaziun davart las substanzas chemicas ch' è planisada da la confederaziun. 
Per evitar barrieras tecnicas per il commerzi vegn introducida – tras la revisiun da l' ordinaziun – la pussaivladad da metter en circulaziun substanzas chemicas ch' èn classifitgadas e certifitgadas tenor las disposiziuns da la nova ordinaziun europeica correspundenta. 
Sco che la regenza scriva en sia resposta da consultaziun a la confederaziun, propona questa revisiun ulteriuras adattaziuns al dretg da l' UE ch' èn da princip utilas. 
En spezial prevesa la revisiun che er substanzas chemicas, che duain vegnir consegnadas a la vasta publicitad ( products per il public), dastgan vegnir certifitgadas en l' avegnir tenor las disposiziuns da l' ordinaziun europeica. 
Quai correspunda a la realisaziun europeica dal sistem internaziunal da certificaziun per substanzas chemicas privlusas. 
Uschia sa laschan evitar barrieras per il commerzi. 
Da vischnancas e da regiuns 
Bregaglia: La revisiun parziala da la planisaziun locala da la vischnanca da Bregaglia ( anteriuramain Vicosoprano), concludida ils 27 d' avust 2009, vegn approvada. 
Haldenstein: La revisiun parziala da la planisaziun locala " Oldis ", concludida da la vischnanca da Haldenstein ils 25 da november 2009, vegn approvada cun prescripziuns per l' ulteriura planisaziun. 
Contribuziuns chantunalas a differentas instituziuns 
Festas cun ils campiuns olimpics: Il chantun sa participescha cun ina contribuziun da mintgamai 50' 000 francs a las festas en onur dals dus campiuns olimpics Dario Cologna e Carlo Janka che vegnan organisadas da la vischnanca da Val Müstair ( ils 29 da matg 2010) e da la vischnanca da Sursaissa ( ils 17 d' avrigl 2010). 
Il chantun sa participescha als custs en renconuschientscha da las grondas prestaziuns sportivas. 
La regenza s' allegra da las prestaziuns excellentas dals dus conburgais a chaschun dals gieus olimpics d' enviern 2010 a Vancouver. 
Cologna e Janka valan sco represchentants d' ina giuventetgna grischuna ch' è engaschada sportivamain. 
Cun lur engaschi e cun lur cundiziun èn ils dus sportists exempels per bleras giuvnas Grischunas e per blers giuvens Grischuns. 
Uniun d' agid umanitar per la Russia: Per la 19avla missiun d' agid da l' uniun d' agid umanitar per la Russia vegn concedida ina contribuziun da 30' 000 francs. 
Buna Vista Clubhaus SA: A la Buna Vista Clubhaus SA ( en fundaziun) vegn concedì in emprest da daners dad 800' 000 francs en il rom da la nova politica regiunala da la confederaziun per construir in nov edifizi da golf a Sagogn. 
Ultra da quai vegn garantida ina contribuziun chantunala da 134' 672 francs. 
Sistem interchantunal da mesiraziun e d' infurmaziun ( IMIS): Als custs per manar e per mantegnair las staziuns dal sistem interchantunal da mesiraziun e d' infurmaziun 2000 ( IMIS) da l' institut federal per la perscrutaziun da naiv e lavinas sco er differents sistems da preavertiment en il chantun Grischun vegn pajada ina contribuziun da 225' 350 francs. 
Claustra da Müstair: A la claustra da Müstair vegn garantida ina contribuziun chantunala da maximalmain 64' 000 francs als custs per sanar ils provediments d' aua da las pastgiras sin l' Alp Clastra ( Praveder). Quai cun resalva che la confederaziun paja sia contribuziun garantida. 
Projects da vias 
La regenza ha approvà totalmain 3' 675' 000 francs per construir e per sanar ils suandants trajects da vias: 
- via da l' Alvra: lavurs da cuvrida, Lai da Palpuogna – Crap Alv 
- via da Calanca: lavurs d' impressari, punt Tiieda II sid – punt Arco 
- via da Sursaissa: lavurs da cuvrida, Glion – Flond 
- via dal pass dal Fuorn: lavurs da cuvrida, Lavinér – Süsom Givè 
- via dal Scanvetg: lavurs d' impressari, Maladers 
Realisaziun dals cudeschs da procedura penala e civila svizzers: La regenza preschenta la missiva per la concepziun concreta
Ils cudeschs da procedura penala e civila svizzers entran en vigur il 1. da schaner 2011. 
La regenza grischuna preschenta ussa sia missiva per la concepziun concreta da l' organisaziun giudiziala en il chantun. 
Qua tras realisescha ella – sin il stgalim da la lescha – la decisiun da las votantas e dals votants dal matg 2009. 
Ella vul detretschar las incumbensas giudizialas e stgaffir ina nova basa per ina buna giustia effizienta en il chantun Grischun. 
La tractativa en il cussegl grond duai avair lieu en la sessiun da zercladur 2010, per ch' il project chantunal possia entrar en vigur ensemen cun il dretg federal. 
Las lavurs vi dals cudeschs da procedura penala e civila svizzers ( CPP resp. CPC) èn terminadas. 
La confederaziun prevesa da metter en vigur quests relaschs per il 1. da schaner 2011. 
Fin alura ston ils chantuns adattar lur dretg e relaschar las disposiziuns executivas necessarias. 
En il Grischun sto er vegnir resguardada la decisiun da princip da las votantas e dals votants dals 17 da matg 2009. Tenor quella na duain ils circuls betg pli avair incumbensas giudizialas en l' avegnir. 
Qua tras è vegnida creada la basa constituziunala per detretschar las incumbensas giudizialas tras ina refurma da l' organisaziun giudiziala e per stgaffir in cler urden da cumpetenzas cun structuras simplas ed effizientas. 
Las incumbensas da dretg penal vegnan transferidas a la procura publica, las incumbensas da dretg civil a las dretgiras districtualas. 
Malgrà che la nova concepziun da la gulivaziun da finanzas e da la repartiziun da las incumbensas tranter il chantun e las vischnancas ( NGF grischuna) è vegnida refusada, insista la regenza che la giustia vegnia finanziada en l' avegnir dal chantun. 
Uschia vegnan las vischnancas distgargiadas per circa 2.8 milliuns francs per onn. 
Realisaziun sin il stgalim da la lescha 
L' intent principal dal project actual è quel da realisar sin il stgalim da la lescha las prescripziuns dal dretg federal sco er la decisiun da princip da las votantas e dals votants dal Grischun. 
Formalmain sa divida la missiva en plirs relaschs separads, numnadamain en ina revisiun totala, en duas leschas novas ed en trais revisiuns parzialas da leschas sco er en duas ordinaziuns per abolir e per adattar relaschs dal cussegl grond. 
Tenor las propostas da la regenza per realisar il CPP ed il CPC en il Grischun vegnan abolids en tut var 15 relaschs ed adattads passa 50 ulteriurs relaschs. 
La gronda part da las midadas èn adattaziuns al dretg surordinà u disposiziuns executivas " tecnicas " tar il dretg federal. 
Ultra da quai datti dentant er intgins puncts da revisiun ch' èn relevants areguard il cuntegn. 
Impurtantas ord vista politica èn segiramain la divisiun e l' elecziun futura da las autoritads generalas da mediaziun. 
La regenza propona da crear 17 uffizis da mediaziun che consistan mintgamai d' ina mediatura u d' in mediatur e d' ina substituta u d' in substitut. 
Sco las autoritads da mediaziun per dumondas da locaziun duain er ils uffizis da mediaziun vegnir elegids tras la dretgira districtuala. 
Ils uffizis da mediaziun e las autoritads da mediaziun èn independents areguard la materia, èn dentant integrads administrativamain en la dretgira districtuala. 
Per la divisiun dals uffizis reprenda la regenza la proposta ch' ella ha gia fatg en il rom da la votaziun dal pievel dal matg 2009 e che ha chattà in grond consentiment en la consultaziun. 
La regenza dat dapli impurtanza a l' aspect linguistic e regiunal, cumbain che damain uffizis da mediaziun – quai ch' è per part vegnì pretendì en la consultaziun – augmentassan ils dumbers da cas per uffizi e purtassan dapli experientscha sco er in grad d' occupaziun pli aut. 
Cunquai che las prescripziuns liantas dal CPP svizzer pudessan chaschunar custs supplementars per las vischnancas, vul la regenza adattar las cumpetenzas en quest sectur. 
Sco fin ussa duain las vischnancas esser cumpetentas per chastiar surpassaments dal dretg federal ( cunzunt dal dretg davart il traffic sin via) en la procedura da multas disciplinaras. 
Percunter vegn la cumpetenza per la procedura penala ordinaria transferida da nov a la procura publica. 
En la consultaziun è la maioritad da las vischnancas s' exprimida per questa midada avantagiusa. 
Plinavant propona la regenza d' adattar las disposiziuns davart la recusaziun e davart l' exclusiun da parentas e da parents en autoritads communalas a las reglas che valan per las dretgiras. 
Pertutgada è la parentella fin al terz grad. 
Quai ha per consequenza che p.ex. in' onda e ses nevs na pon en l' avegnir betg pli esser a medem temp commembers da la suprastanza communala u ( cun) decider en chaussas da la suprastanza. 
Er questa novaziun ha chattà per gronda part il consentiment da las vischnancas. 
Introducziun da la basa per il traffic giuridic electronic 
La regenza vul plinavant crear la basa legala, per che la populaziun possia liquidar en l' avegnir il traffic giuridic cun il chantun e cun las vischnancas ( p.ex. dumondas, inoltraziuns, recurs) er sin via electronica. 
Entaifer in termin transitoric da 5 onns duain tut ils plauns administrativs garantir ch' els possian retschaiver inoltraziuns electronicas. 
Per las dretgiras civilas e penalas prevesa il dretg federal questa obligaziun gia a partir dal cumenzament da l' onn 2011. 
Davart in' eventuala extensiun da la purschida e davart ils custs ch' èn colliads cun quai pon il chantun e las vischnancas decider autonomamain. 
Ulteriurs puncts 
Tar ils detagls plitost tecnics che vegnan reglads da nov en il project tutgan per exempel ils suandants puncts: 
cumpetenza materiala da las dretgiras en proceduras civilas e penalas sco er grondezza dal collegi giuditgant respectiv; 
princips da l' organisaziun e da las cumpetenzas da la procura publica; 
disposiziuns cumplementaras tar la procedura civila e penala; 
regulaziun da las taxas da dretgira; 
regulaziun da la procedura penala davant autoritads administrativas; 
transferiment dals cas giudizials ch' èn anc pendents a la fin da l' onn 2010 dals circuls a las dretgiras ed a las autoritads ch' èn cumpetentas da nov, sco er autras disposiziuns transitoricas. 
Betg cuntegnidas en il project qua avant maun èn finamiras da l' examinaziun structurala e da l' optimaziun da l' organisaziun giudiziala sin plaun districtual. 
La dumonda dal dumber futur da districts, da la divisiun dals districts sco er da l' attribuziun d' incumbensas che stattan en ina stretga relaziun cun la giustia vegnan tractadas en il rom da l' examinaziun structurala annunziada. 
Ils resultats da questa examinaziun duain esser avant maun fin l' atun 2010 sco basa per ina discussiun cumplessiva davart las structuras futuras. 
Il Grischun elavura in nov model directiv pertutgant la vegliadetgna
Il chantun Grischun vul repassar e concretisar ses model directiv pertutgant la vegliadetgna. 
Per quest intent èn sa scuntradas spezialistas e spezialists da l' administraziun, da federaziuns e d' organisaziuns, gievgia, ils 15 d' avrigl 2010, a Cuira per ina dieta. 
Ils resultats dals lavuratoris duain vegnir integrads en il nov model directiv pertutgant la vegliadetgna. 
Il model directiv duai vegnir dà en consultaziun l' onn proxim. 
La finamira è quella d' elavurar ils princips directivs per concepir ina politica da vegliadetgna progressiva per ils proxims 10 fin 15 onns. 
Il model directiv chantunal vertent pertutgant la vegliadetgna datescha da l' onn 1996. 
El sto vegnir repassà e concretisà. 
Per quest intent ha il departament da giustia, segirezza e sanadad organisà ils 15 d' avrigl 2010 in lavuratori cun spezialistas e cun spezialists. 
Circa 30 persunas da differentas organisaziuns statalas e nunguvernamentalas han dà suatientscha a l' invitaziun ed han fatg valair lur enconuschientschas spezialas e lur experientscha pratica a la dieta. 
Cuntanscher ina finamira communabla 
L' avantmezdi èn stads trais referats d' input sin il program. 
La cussegliera guvernativa Barbara Janom Steiner ha descrit la situaziun politica da partenza e las finamiras politicas. 
Ils novs svilups demografics e socials ston vegnir integrads cun repassar il model directiv pertutgant la vegliadetgna. 
La politica da vegliadetgna na dastga betg vegnir reducida a discussiuns davart las structuras da provediment e davart ils cuntegns en il sectur da la tgira e da l' assistenza. 
Ella sto avair ina basa pli vasta e sto surpassar ils cunfins da la politica. 
Il potenzial considerabel da las mesiras per promover la sanadad e la prevenziun sco er la savida e las enconuschientschas enormas da las persunas pli veglias en il chantun Grischun ston vegnir tratgs a niz. 
Sche la politica da vegliadetgna duai avair success, èsi central che tut ils acturs da la politica da vegliadetgna e da la lavur da vegliadetgna persequiteschian la medema finamira. 
Daniel Zindel, teolog e manader da la fundaziun " Gott hilft ", ha referì davart il tema " midada da las valurs socialas e vegliadetgna ". 
La schurnalista ed autura dr. Klara Obermüller ha relatà en ses referat davart ils " plaschairs e displaschairs dal vegnir vegl ". 
En ils lavuratoris dal suentermezdi han las spezialistas ed ils spezialists discutà detagliadamain davart ils novs prinicips directivs e davart ils champs d' agir strategics en la politica da vegliadetgna dal Grischun. 
La differenta provegnientscha da las spezialistas e dals spezialists ha procurà per ina discussiun animada e plain tensiun, che ha dà infurmaziuns interessantas per l' ulteriura lavur. 
Bleras participantas e blers participants èn sa declerads pronts da collavurar per concretisar ils princips directivs en las gruppas da lavur e da sustegnair l' uffizi da sanadad en sia ulteriura lavur. 
Il nov model directiv duai fixar per ils proxims 10 fin 15 onns ils princips directivs, als quals pon s' orientar ils acturs statals e nunguvernamentals en il chantun Grischun entaifer lur champ da cumpetenza respectiv. 
En quest connex duain er vegnir definidas mesiras concretas che pon vegnir realisadas ils proxims onns. 
Ulteriur proceder 
L' uffizi da sanadad ch' è incumbensà da repassar e da concretisar il model directiv pertutgant la vegliadetgna, vegn ad integrar en il sboz las enconuschientschas ch' èn vegnidas obtegnidas en ils lavuratoris. 
Ultra da quai vegn l' uffizi da sanadad a nominar gruppas da lavur interdisciplinaras che concretiseschan eventualas mesiras sin fundament dals resultats ch' èn vegnids obtegnids en ils lavuratoris. 
En in' ulteriura fasa duai il nov model directiv pertutgant la vegliadetgna vegnir dà en consultaziun l' onn proxim. 
Suenter la procedura da rectificaziun vegn la regenza a deliberar il nov model directiv pertutgant la vegliadetgna. 
La cumissiun da gestiun ha finì sias retschertgas dal cas Reinhardt
La cumissiun da gestiun dal cussegl grond ( CdG) ha finì sias retschertgas dal cas Reinhardt. 
Ils resultats ha ella formulà en in rapport en scrit. 
En quel mussa la CdG, nua ch' i na pon vegnir fatgas naginas renfatschas a la regenza ed al schef resp. a la scheffa dal departament ch' è cumpetent per la polizia chantunala en quai che concerna lur agir en chaussa e nua ch' in auter proceder avess gì dapli success tenor ses avis. 
En vista a l' avegnir formulescha la CdG recumandaziuns en trais secturs. 
Il cussegl grond vegn a tractar il rapport da la CdG en la sessiun d' avrigl. 
Ils 26 da schaner 2010 è il cumandant da la polizia chantunala dal Grischun, colonel dr. Markus Reinhardt, sa privà da la vita. 
En il rom da la surveglianza parlamentara ha la cumissiun da gestiun dal cussegl grond ( CdG) examinà la gestiun da la regenza sco er tala dal schef resp. da la scheffa dal departament ch' è responsabel per la polizia chantunala dals onns 2003 fin 2010. 
Per quai ha ella installà ina giunta speziala che vegn presidiada dal deputà Marcus Caduff, PCD, ed a la quala appartegnan las suandantas commembras ed ils suandants commembers da la CdG: deputà Jakob Barandun, PLD; deputada Agnes Brandenburger-Caderas, PPS; deputada Tina Gartmann-Albin, PS; deputà Cristiano Pedrini, PBD. 
Per sustegnair la giunta speziala en dumondas organisatoricas è vegnì engaschà l' anteriur cusseglier guvernativ dr. Christian Huber ( Turitg) sco expert extern. 
El ha experientscha da blers onns sco inquisitur, sco procuratur public, sco president da la dretgira da giuraders e sco cusseglier guvernativ. 
Entaifer pauc temp ha la giunta speziala interrogà differentas persunas che han savì dar infurmaziuns sco er prendì invista da diversas actas. 
Ils resultats da sia retschertga ha la CdG formulà en in rapport cumplessiv e detaglià. 
Sin basa da sias retschertgas è la CdG arrivada ad ina conclusiun differenziada. 
Ella è bain stada conscienta che l' agir da la regenza sco er dal schef resp. da la scheffa dal departament na dastga betg vegnir giuditgà or da l' optica dad oz e cun las enconuschientschas actualas. 
Per la CdG èn stadas decisivas las enconuschientschas che las persunas responsablas han gì da quellas uras u ch' ellas avessan stuì avair, sch' ellas avessan applitgà la premura confurm a lur obligaziun. 
Sut questa premissa arriva la CdG a la conclusiun che l' agir da la regenza e dal schef resp. da la scheffa dal departament responsabel è suandabel en bleras parts e ch' el na dat nagin motiv per reclamaziuns. 
Tenor l' avis da la CdG datti dentant secturs, nua ch' in auter agir avess gì dapli success. 
Uschia arriva la CdG sin fundament da sias retschertgas a la conclusiun che la regenza sco tala n' haja betg realisà la seriusitad da la problematica. 
Il cusseglier guvernativ dr. Martin Schmid ha – tenor l' avis da la CdG – reagì l' emprim en ina moda suandabla, cur ch' el è vegnì a savair l' onn 2004 da la problematica d' alcohol dal cumandant da la polizia. 
El n' ha dentant betg reagì en moda adequata cur che las tunas correspundentas èn sa tegnidas fermamain anc l' onn 2007. 
La CdG è da l' avis ch' el avess en quest mument stuì far cumplainamain diever da sia responsabladad directiva e pretender ina communicaziun en scrit davart ils resultats da la controlla medicinala ordinada. 
La cussegliera guvernativa Barbara Janom Steiner ha dentant reagì en ina situaziun difficila en ina moda ch' è per gronda part suandabla. 
Per la CdG ha ella dentant agì en moda memia pauc resoluta cun betg pretender dal cumandant da la polizia almain ina fixaziun en scrit da las finamiras cunvegnidas en connex cun sia problematica d' alcohol. 
Suenter in' analisa conscienziusa è la CdG ultra da quai arrivada a la conclusiun che la cussegliera guvernativa Barbara Janom Steiner haja agì cun cleras intenziuns ed en moda adequata avant il WEF 2010, suenter ch' ella aveva survegnì enconuschientscha ch' il cumandant da la polizia saja stà alcoholisà a chaschun da l' inspecziun dal dispositiv da segirezza dal WEF. 
Tar ils auters schefs dal departament ch' èn stads pli baud responsabels per la polizia chantunala n' ha la CdG constatà nagin cumportament sbaglià. 
Per l' avegnir propona la CdG da reveder per part il mussavia per schefs concernent il contact cun collavuraturas e cun collavuraturs cun dependenzas. 
Areguard la redacziun e l' archivaziun da dossiers da persunal ed areguard il tractament d' avis e da renviaments da collavuraturas e da collavuraturs d' unitads administrativas che han in’organisaziun ierarchica dat la CdG ulteriuras recumandaziuns. 
Il cussegl grond vegn a tractar il rapport da la CdG en la sessiun d' avrigl. 
Ina delegaziun dal parlament da Sviz fa ina visita al cussegl grond dal Grischun
Ina delegaziun dal cussegl grond da Sviz fa mardi, ils 20 d' avrigl 2010, durant la sessiun d' avrigl, ina visita a las collegas ed als collegas dal Grischun a Cuira. 
La delegaziun da Sviz che sa cumpona da set persunas vegn manada dal president dal cussegl grond Christoph Pfister e dal vicepresident dal cussegl grond Xaver Schuler. 
Els vegnan tranter auter accumpagnads da la dumbravuschs Annemarie Langenegger, da la suppleanta da dumbravuschs Karin Schwiter sco er da la commembra e dals commembers dal parlament Petra Gössi, Andreas Meyerhans e Patrick Notter. 
Ils giasts dal chantun Sviz vegnan retschavids dal president dal cussegl grond Christian Rathgeb e da la vicepresidenta dal cussegl grond Christina Bucher-Brini. 
Da vart dal Grischun sa participeschan a l' inscunter plinavant ils presidents da las fracziuns. 
Il program prevesa d' assister l' avantmezdi a las tractativas currentas dal cussegl grond e da far il suentermezdi in tur guidà tras la citad veglia da Cuira e da visitar la catedrala. 
La visita serva en emprima lingia al barat d' experientschas sco er a la tgira da las relaziuns amicablas. 
Infurmaziun per las medias: 
A las 10.00 stattan il president dal cussegl grond da Sviz Christoph Pfister, il president dal cussegl grond dal Grischun Christian Ratheb sco er il vicepresident dal cussegl grond da Sviz Xaver Schuler e la vicepresidenta dal cussegl grond dal Grischun Christina Bucher-Brini a disposiziun per ina fotografia tar l' entrada da l' edifizi dal cussegl grond a Cuira. 
Communicaziun da la regenza dals 22 d'avrigl 2010
A chaschun da sia ultima sesida ha la regenza grischuna repartì la dieschma d' alcohol en l' autezza da 627' 000 francs. 
Quests daners vegnan duvrads per projects da prevenziun, per custs da tractament sco er per projects da perscrutaziun e da furmaziun. 
Ultra da quai ha ella tractà differentas fatschentas da vischnancas sco er deliberà contribuziuns chantunalas ad instituziuns. 
Repartì la dieschma d' alcohol 
La regenza grischuna ha repartì la dieschma d' alcohol en l' autezza da 627' 590 francs or da l' onn da gestiun 2009. 
Quests daners vegnan duvrads per projects da prevenziun, per custs da tractament sco er per projects da perscrutaziun e da furmaziun. 
Tenor la lescha federala davart las bavrondas destilladas ston ils chantuns duvrar lur part dal retgav net da l' administraziun federala d' alcohol per cumbatter ils motivs e las consequenzas da l' alcoholissem sco er l' abus da drogas, da narcotics e da medicaments. 
Da vischnancas e da regiuns 
Bregaglia: La revisiun totala da la planisaziun locala, concludida da la vischnanca da Bregaglia ( anteriuramain Bondo) ils 27 da zercladur 2008, vegn approvada. 
La revisiun parziala da la planisaziun locala concernent la disposiziun davart las abitaziuns secundaras da la vischnanca da Bregaglia ( anteriuramain Stampa), concludida ils 22 da schaner 2009, vegn er approvada. 
Mustér: La revisiun parziala da la planisaziun locala " planisaziun da l' areal Acla da Fontauna " che la vischnanca da Mustér ha concludì ils 19 da schaner 2010 vegn approvada. 
Contribuziuns chantunalas a differentas instituziuns 
Manaschament regiunal – contribuziuns 2010: En il rom da la realisaziun da la nova politica regiunala ( NPR) da la confederaziun ha il chantun fixà sias contribuziuns dal manaschament regiunal per l' onn 2010. 
Nov regiuns survegnan contribuziuns en l' autezza totala da 418' 500 francs. 
Las contribuziuns da promoziun sa basan sin cunvegnas da prestaziun e duain gidar a realisar la NPR en moda uschè cmplessiva ed efficazia sco pussaivel en il chantun Grischun. 
Telefericas da Lai SA: Cun resalva da la finanziaziun totala vegn concedì – en il rom da la nova politica regiunala da la confederaziun ( NPR) – in credit da 2' 000' 000 francs a las telefericas da Lai SA per construir da nov l' implant da transport Corn cotschen 1. Ultra da quai vegn garantida ina contribuziun chantunala da 336' 679 francs. 
Uniun per plazzas da dimora e da lavur protegidas Engiadina e vals dal sid: A l' uniun per plazzas da dimora e da lavur protegidas Engiadina e vals dal sid vegn concedida ina contribuziun da maximalmain 96' 000 francs per cumprar duas plazzas da parcar en la chasa da parcar Bellevue a Samedan. 
Projects da vias 
La regenza ha approvà totalmain 3' 367' 000 francs per construir e per sanar ils suandants trajects da vias: 
- via dal Bernina: lavurs d' impressari e lavurs da cuvrida, punt a spunda Martin I e II 
- via d' Engiadina: lavurs d' impressari e lavurs da cuvrida, Brail – Zernez, Raschitsch 
Novas directivas per las acquisiziuns dal maun public
Per las acquisiziuns dal maun public vul il chantun Grischun resguardar pli fitg l' aspect da la scolaziun d' emprendistas e d' emprendists sco er l' observaziun da las cundiziuns da lavur. 
Il chantun ha relaschà novas directivas correspundentas. 
Uschia duai il maun public surpigliar ina funcziun d' exempel en quests secturs. 
Il departament da construcziun, traffic e selvicultura dal Grischun, ch' è cumpetent per in' execuziun unitara da las prescripziuns da submissiun, ha edì dacurt duas novas directivas per las acquisiziuns publicas. 
Tras quellas vegnan ils posts da surdada incumbensads da tegnair quint pli fitg da l' aspect da la scolaziun d' emprendistas e d' emprendists en la procedura directa ed en la procedura d' invit, cur ch' els tschernan il circul d' offerentas e d' offerents. 
Sche pussaivel duain ils posts da surdada resguardar interpresas che porschan plazzas d' emprendissadi en ina dimensiun che correspunda a la branscha ed a la grondezza dal manaschi. 
Tuttina na duai quai betg dischavantagiar ils manaschis pitschens locals u las interpresas giuvnas che n' han betg la grondezza u la structura per scolar emprendistas ed emprendists. 
Cun questa mesira vul il chantun – surdond incumbensas dal maun public – tegnair quint adequatamain da las prestaziuns da scolaziun da las offerentas e dals offerents ed animar en general las firmas ch' èn interessadas vi d' incumbensas, da scolar emprendistas ed emprendists. 
Procurar per ina pratica d' acquisiziun ch' è socialmain supportabla 
Tenor la segunda directiva duain vegnir resguardads – en cas d' acquisiziuns publicas – mo offerentas ed offerents che garanteschan e che conferman en il rom d' ina decleranza persunala, ch' els resp. lur subinterpresas u lur furnituras e lur furniturs observian almain las otg cunvegnas centralas da l' organisaziun internaziunala da lavur ( OIL) che la Svizra ha ratifitgà per la protecziun da normas da lavur fundamentalas ( scumond da lavur sfurzada, scumond da lavur d' uffants e.u.v.). 
Independentamain da las regulaziuns specificas a l' exteriur poi vegnir garantì qua tras – en quai che reguarda las prestaziuns che vegnan furnidas a l' exteriur – in standard minimal da las cundiziuns da lavur. 
Uschia duai vegnir evità tant sco pussaivel ch' i vegnian surdadas incumbensas che violeschan ils dretgs da lavur ils pli elementars, sco p.ex. l' installaziun da crappa da salaschada ch' è vegnida producida da mauns d' uffants. 
Resguardond sia funcziun d' exempel sociala vul il chantun procurar qua tras per ina pratica d' acquisiziun ch' è socialmain uschè supportabla sco pussaivel. 
Communicaziun da la regenza dals 29 d'avrigl 2010
En il chantun Grischun duain vegnir pussibilitads dapli returns anticipads d' ovras idraulicas al proprietari e dapli concessiunaments novs. 
A chaschun da sia ultima sesida ha la regenza grischuna avert la consultaziun davart la revisiun parziala correspundenta da la lescha davart il dretg da las auas. 
Ultra da quai ha ella prendì enconuschientscha d' in rapport che mussa ch' il pachet da mesiras per meglierar la qualitad da l' aria ch' il chantun Grischun ha lantschà il matg 2007 sa chatta sin buna via. 
Dal rest ha la regenza concludì ch' il chantun duaja sa participar a l' uniun simap.ch che maina ina plattafurma da publicaziun electronica dal maun public. 
La finala è ella s' occupada da differents projects da consultaziun da la confederaziun. 
La revisiun parziala da la lescha davart il dretg da las auas va en consultaziun 
A partir da l' onn 2020 returnan pliras ovras idraulicas grondas en il chantun Grischun entaifer curt temp al proprietari. 
Il return anticipà al proprietari ed il concessiunament nov ch' è collià cun quai porschan al chantun ed a las vischnancas schanzas da mantegnair e da crear novs impuls per l' economia d' energia, per l' economia publica e per ils fatgs d' occupaziun. 
La regenza grischuna ha deliberà la revisiun parziala da la lescha davart il dretg da las auas ch' è necessaria per quest intent per la consultaziun. 
Cun la revisiun parziala da la lescha davart il dretg da las auas vul la regenza pussibilitar dapli returns anticipads d' ovras idraulicas al proprietari e dapli concessiunaments novs. 
E quai en spezial en vista al temp suenter l' onn 2020, cur che bleras concesssiuns d' ovras idraulicas grondas scadan entaifer curt temp. 
Returns anticipads al proprietari pon purtar avantatgs al chantun ed a las vischnancas, sch' igl è pussaivel da reducir a medem temp il grond dumber u la concentraziun da scadenzas da concessiuns e da diminuir qua tras la ristga da cundiziuns dal martgà disfavuraivlas da quel temp. 
Cun in proceder coordinà tranter il chantun e las vischnancas en cas da returns anticipads d' ovras idraulicas al proprietari duai plinavant vegnir augmentada la valurisaziun or da la forza idraulica grischuna entaifer il chantun. 
Uschia pon vegnir fatgas novas investiziuns en il chantun Grischun. Plazzas da lavur pon vegnir stgaffidas e la valurisaziun or da l' utilisaziun da la forza idraulica po vegnir augmentada en general. 
Returns anticipads al proprietari permettan da l' autra vart a las societads d' ovras electricas da segirar a lunga vista ils dretgs d' aua e d' amortisar eventualas investiziuns en moda adequata. 
La consultaziun dura fin la fin da zercladur 2010. 
Ulteriuras infurmaziuns davart la consultaziun e davart il sboz da la lescha stattan a disposiziun sut http://www.aev.gr.ch ( rubrica " actual/consultaziuns "). 
Il pachet da mesiras per meglierar la qualitad da l' aria è sin buna via 
Il pachet da mesiras per meglierar la qualitad da l' aria ch' il chantun Grischun ha concludì il matg 2007 ha cumenzà cun success. 
Quai mussa in rapport d' execuziun correspundent da l' uffizi per la natira e l' ambient, dal qual la regenza ha prendì enconuschientscha. 
Il plan da mesiras per l' igiena da l' aria cuntegna tut en tut 28 mesiras concretas per meglierar la qualitad da l' aria. 
Questas mesiras duain reducir vinavant l' impestaziun tras ozon, las immissiuns da pulvra fina sco er l' emissiun d' amoniac che deriva da l' agricultura. 
Il rapport davart il stadi da la realisaziun da las singulas mesiras mussa ussa tut en tut in maletg positiv. 
Bleras activitads èn però pir vegnidas instradadas. 
Da las 28 mesiras èn dentant 25 sin buna via e la realisaziun funcziuna tenor plan. 
Gia realisada è per exempel la mesira " Taglias sin ils vehichels a motor differenziadas che dependan da las emissiuns ". 
L' adattaziun da la lescha prevesa levgiaments fiscals per vehichels a motor che chaschunan paucas emissiuns. 
Sin basa da quest rapport èn ussa differentas mesiras vegnidas concretisadas vinavant e cumplettadas tras incaricas da la regenza a differents uffizis chantunals. 
Il chantun Grischun sa participescha a l' uniun simap.ch 
Il chantun Grischun vul sa participar a l' uniun simap.ch. 
La regenza grischuna ha concludì ina dumonda da participaziun correspundenta. 
" Simap " è l' abreviaziun per " Système d' information sur les marchés publics en Suisse " ed è actualmain la suletta plattafurma electronica communabla da la confederaziun, dals chantuns e da las vischnancas en il sectur da las acquisiziuns publicas. 
La plattafurma simap.ch facilitescha la lavur al maun public mettend a disposiziun in instrument modern e giuridicamain segir per exequir las publicaziuns. 
Las interpresas ed ils purschiders interessads survegnan qua tras en curt temp ina survista davart las incaricas publitgadas actualmain en l' entira Svizra e pon chargiar giu las publicaziuns inclusiv ils documents respectivs en moda electronica. 
La finamira è quella da metter fin il pli tard l' october 2010 tut las incaricas da l' administraziun chantunala – che ston vegnir publitgadas en procedura averta – sin simap.ch e da renunziar a la plattafurma precedenta http://www.submissiun.gr.ch. 
La regenza beneventa la nova ordinaziun federala davart la protecziun cunter canera 
La regenza grischuna sustegna da princip il sboz da l' ordinaziun davart la protecziun cunter canera da la confederaziun. 
La midada la pli impurtanta cumpiglia ina nova agiunta che fixescha il giudicament da la canera sin las plazzas d' armas, da tir e d' exercizi militaras. 
Sco quai ch' i vegn menziunà en las explicaziuns davart il sboz serra la fixaziun da limitas da grevezza per las plazzas d' armas, da tir e d' exercizi militaras ina largia en la basa legala per la protecziun da la populaziun cunter la canera e creescha segirezza legala per il militar, per las vischnancas e per la populaziun pertutgada. 
Sco che la regenza constatescha en sia resposta da consultaziun èsi nairas uras che questa largia vegnia finalmain serrada. 
La regenza na va betg d' accord cun la lescha federala davart las bursas ed il commerzi cun valurs mobigliaras 
La regenza grischuna refusa per part il sboz da la lescha federala davart las bursas ed il commerzi cun valurs mobigliaras e dumonda da repassar singulas parts. 
Cun ils sboz duain vegnir repassadas las disposiziuns davart ils delicts da bursa e davart l' abus dal martgà en quai che pertutga il dretg material ed il dretg da procedura. 
Plinavant propona la confederaziun normas pli severas che sancziuneschan effizientamain il cumportament sbaglià al martgà e che tegnan quint da las regulaziuns internaziunalas. 
Sco quai che la regenza constatescha en sia resposta da consultaziun, refusescha ella en spezial la proposta che la procura federala duai esser da nov cumpetenta per la persecuziun penala da delicts da bursa empè da las autoritads chantunalas. 
En ils documents da consultaziun vegn quai argumentà insuffizientamain. 
Beneventà vegn percunter la precisaziun da causals penals sco il scumond d' insider ed il trair a niz infurmaziuns d' insider sco er la manipulaziun dal curs. 
La regenza beneventa l' ordinaziun davart il contract normal da lavur per las lavurantas en l' economia da chasa 
La regenza grischuna va tut en tut d' accord cun l' ordinaziun davart il contract normal da lavur per las lavurantas e per ils lavurants en l' economia da chasa che vegn proponida da la confederaziun. 
Il chantun Grischun dispona sco tut ils auters chantuns er d' in contract normal per relaziuns da lavur en l' economia da chasa. 
Quel na prescriva dentant nagins salaris minimals impegnativs. 
Cun il contract normal da lavur proponì vegnan fixads per l' emprima giada sin plaun naziunal salaris minimals. 
Sco quai che la regenza scriva en sia resposta da consultaziun è ella dal medem avis sco la confederaziun ch' i na saja bunamain betg pussaivel da distinguer tar la fixaziun da l' autezza dal salari minimal tenor differenzas regiunalas. 
Medemamain va ella d' accord cun las tariffas proponidas. 
Las taxas da patenta d' alcohol 2010 èn repartidas 
Dal retgav net da las taxas da patenta d' alcohol ha la regenza grischuna repartì las contribuziuns per intents d' utilitad publica per l' onn 2010. 
Las contribuziuns importan en tut 402' 000 francs. 
Resguardadas vegnan circa 30 organisaziuns ed instituziuns caritativas sco er differents projects en il chantun. 
Da vischnancas e da regiuns 
Arosa: En sia consultaziun a l' uffizi federal da traffic concernent la dumonda da la teleferica Arosa SA dals 18 da favrer 2010 da dar la concessiun tenor il dretg davart las telefericas e d' approvar ils plans per transfurmar ina sutgera da 3 Innerarosa – Tschuggen en in pendiculara cun cabinas da 4 sin il territori da la vischnanca da Arosa, propona la regenza da dar la concessiun cun cundiziuns. 
Cuira: La revisiun parziala da la planisaziun urbana dals 27 da settember 2009 vegn approvada da la regenza. 
Flearda: La revisiun totala da la planisaziun locala da la vischnanca da Flearda dals 25 da zercladur 2009 vegn approvada. 
Mustér: Il project " Engrondiment dal rempar da lavinas Val Clavaniev " da la vischnanca da Mustér vegn approvà e sustegnì cun ina contribuziun chantunala da maximalmain 1' 168' 000 francs. 
Contribuziuns chantunalas a differentas instituziuns 
Fundaziun Hosang, Plankis: A la fundaziun Hosang, Plankis, vegn garantida ina contribuziun da maximalmain 171' 072 francs vi da las lavurs da transfurmaziun en la chasa da dimora Plankis a Cuira. 
Uniun per plazzas da dimora e da lavur protegidas Engiadina e vals dal sid: A l' uniun per plazzas da dimora e da lavur protegidas Engiadina e vals dal sid vegn concedida ina contribuziun da maximalmain 1' 344' 480 francs per cumprar l' immobiglia Chasa Monreal a Scuol sco er per lavurs da transfurmaziun vi da questa immobiglia. 
Collecta da la rogaziun federala 
Mintgamai in terz dal retgav da la collecta da la rogaziun federala va quest onn a l' uniun Insieme Grischun, Cuira ( incl. il servetsch da distgargia per famiglias cun confamigliars impedids), a la scola St. Catharina, Cazas, ed a la federaziun grischuna da las senioras e dals seniors, Cuira. 
Projects da vias 
La regenza ha approvà totalmain 6' 591' 000 francs per construir e per sanar ils suandants trajects da vias: 
- Via da Cavaione: lavurs da cuvrida, Campascio – Cavaione 
- Via dal Güglia: lavurs d' impressari e da cuvrida, Eva Cheda; lavurs d' impressari, 
- Via da Stussavgia: lavurs d' impressari, Rüfenenwald 
- Via da Sertig: lavurs d' impressari e da cuvrida, Witi – Büel 
La regenza deliberescha in nov concept per promover l'integraziun da persunas cun impediments
Il chantun Grischun ha elavurà in nov concept per promover l' integraziun da persunas cun impediments. 
Quest concept fixescha, co che las prestaziuns e las purschidas per persunas cun impediments duain vegnir finanziadas e planisadas. 
La regenza grischuna ha deliberà il concept che sto anc vegnir approvà da la confederaziun. 
Cun l' acceptaziun dal conclus federal davart la nova concepziun da la gulivaziun da finanzas e da las incumbensas tranter la confederaziun ed ils chantuns ( NGF) l' onn 2004 è passada la cumpetenza per finanziar las instituziuns per persunas cun impediments da la confederaziun als chantuns. 
Tenor la constituziun federala èsi dapi il 1. da schaner 2008 chaussa dals chantuns da promover l' integraziun da persunas cun impediments tras contribuziuns per la construcziun e per la gestiun da chasas da dimora, da lavuratoris e da centers da di. 
Per garantir la cuntinuitad necessaria a las persunas cun impediments pertutgadas ed a las instituziuns respectivas ha il legislatur previs in termin transitoric sin plaun federal. 
Mintga chantun sto surpigliar durant almain trais onns vinavant las " prestaziuns vertentas " da la confederaziun, q.v.d. las contribuziuns da construcziun, d' indriz e da gestiun da l' assicuranza d' invaliditad a favur da chasas da dimora e d' autras furmas d' abitar collectivas sco er a favur da lavuratoris e da centers da di. 
L' indemnisaziun da las prestaziuns po vegnir substituida tenor il sistem da finanziaziun da la confederaziun, ma pir cur ch' il chantun posseda in concept chantunal, approvà dal cussegl federal, per promover l' integraziun da persunas invalidas. 
Puncts centrals dal concept 
Il nov concept dal chantun Grischun per promover l' integraziun da persunas cun impediments definescha las cundiziuns generalas ed ils princips, tenor ils quals il chantun ha l' intenziun da concepir en il futur l' agid instituziunalisà a persunas cun impediments. 
El fixescha, co che las prestaziuns duain vegnir finanziadas e co che las purschidas da las instituziuns per persunas cun impediments duain vegnir concepidas en il futur. 
Il concept sa basa sin il concept da model ch' è vegnì deliberà da la conferenza da las directuras e dals directurs chantunals dals affars socials da la Svizra orientala ( CDAS ost). 
Il concept è vegnì dà en consultaziun a las instituziuns ed a las organisaziuns grischunas da l' agid a persunas cun impediments durant la perioda dals 13 da november 2009 fin ils 15 da december 2009. 
Las indicaziuns e las remartgas ch' èn resultadas da la consultaziun èn vegnidas resguardadas en il concept qua avant maun. 
Nov sistem da finanziaziun 
Da nov duai in sistem da finanziaziun ch' è orientà a las prestaziuns ed al subject remplazzar l' indemnisaziun da las prestaziuns vertenta ch' è orientada al deficit e che vegniva pratitgada da la confederaziun. 
Il nov sistem da finanziaziun ha l' intent da garantir a persunas cun impediments in' assistenza irreproschabla, quantitativamain adequata ed economica en instituziuns staziunaras. 
El duai esser simpel e chapaivel per tut las persunas participadas. 
La finanziaziun futura è orientada al basegn individual d' assistenza da las persunas cun impediments. 
Il basegn d' assistenza vegn registrà cun in sistem da classificaziun. 
Quai permetta da fixar pauschalas standardisadas per finanziar las differentas prestaziuns d' assistenza a favur da persunas cun impediments. 
Er cun la nova moda da finanziaziun vegnan las prestaziuns indemnisadas vinavant a las instituziuns. 
Planisaziun da la purschida cun ils chantuns da la Svizra orientala 
Plinavant duain l' analisa dal basegn e la planisaziun da la purschida vegnir fatgas en il futur en collavuraziun cun ils chantuns da la CDAS ost ( AI, AR, GL, GR, SG, SH, TG). 
Per l' analisa dal basegn e per la planisaziun da la purschida vegnan resguardads tant ils basegns da las utilisadras e dals utilisaders sco er ils basegns dals purschiders. 
Il nov concept tracta plinavant la moda da collavurar cun las instituziuns, ils princips da la scolaziun professiunala e da la furmaziun supplementara professiunala dal persunal spezialisà, la procedura da mediaziun en cas da dispitas tranter las persunas invalidas e las instituziuns, la moda da collavurar cun auters chantuns sco er la planisaziun per realisar il concept. 
Ulteriur proceder 
La CDAS ost ha concludì d' inoltrar communablamain ils concepts chantunals al cussegl federal. 
Ils princips ch' èn cuntegnids en il concept dal chantun Grischun vegnan concretisads suenter en in emprim pass en collavuraziun cun ils chantuns da la Svizra orientala e cun il chantun Turitg. 
Sin basa da questa concretisaziun vegn il chantun Grischun ad elavurar en in segund pass in project tar la revisiun da la lescha d' impedids. 
Purschida actuala 
Tenor la statistica da la AI vivevan il schaner 2008'5' 765 persunas che retiravan ina renta da la AI en il chantun Grischun ( senza resguardar las rentas supplementaras da la AI). 
Da questas persunas han profità 9.5% da la prestaziun d' ina instituziun staziunara en il sectur " dimora " e 16.8% en il sectur " structura dal di ". 
Las ulteriuras persunas che retiravan ina renta han dumagnà lur mintgadi cun in sustegn ambulant ubain senza l' agid d' ina instituziun. 
En las trais purschidas " dimora collectiva cun assistenza da basa ", " structura dal di, occupaziun e lavur " sco er " integraziun e reintegraziun professiunala " existan en il chantun Grischun en total var 1' 500 plazzas. 
Dapi ch' il chantun Grischun ha surpiglià, il 1. da schaner 2008 la responsabladad cumplessiva per la permissiun, per la renconuschientscha, per la surveglianza e per la finanziaziun da las instituziuns per persunas cun impediments, metta el a disposiziun ils meds finanzials per las instituziuns en il preventiv. 
L' onn 2008 han importà ils custs nets vi da las contribuziuns da gestiun per instituziuns entaifer il chantun circa 33,3 milliuns francs e per instituziuns ordaifer il chantun 5,2 milliuns francs. 
L' onn 2008 èn ultra da quai vegnidas pajadas contribuziuns d' investiziun en la summa da 4,5 milliuns francs per las instituziuns en il chantun Grischun. 
Dapli moviment en il mintgadi da scola fa daventar inschignus, ferm ed intelligent
" Scola en moviment en il Grischun " dat bler spazi al moviment, al gieu ed al sport en il mintgadi da scola. 
Uschia vegnan promovids activamain la sanadad, il svilup corporal e spiertal sco er la confidenza dals uffants en sasez. 
En collavuraziun cun l' acziun naziunala " scola en moviment " e cun Gian Simmen lantscha la scola primara da Grüsch ils 7 da matg 2010 la promoziun dal moviment cun cleras finamiras. 
Uffants e giuvenils dovran in conturn, nua ch' els pon sa mover bler e siglir enturn. 
Medemamain basegnan els pasts variads ch' els mangian ensemen cun la famiglia u cun autras persunas da confidenza. 
Il program " grischun en moviment " che vegn purtà da l' uffizi da sanadad dal Grischun, en collavuraziun cun l' uffizi per la scola populara ed il sport, cun il center per prevenziun e promoziun da la sanadad ZEPRA sco er cun la promoziun da la sanadad Svizra, gida a promover in ambient correspundent. 
Ensemen cun vischnancas, cun scolinas, cun scolas e cun persunas spezialisadas vegnan realisads projects che megliereschan las cundiziuns da basa per in pais saun. 
" Scola en moviment en il Grischun " è in tal project. 
Las 55 " scolas en moviment " dal Grischun èn s' obligadas per 3 onns da project. 
Las persunas d' instrucziun vegnan sustegnidas cun furmaziuns supplementaras, cun agids concrets per la realisaziun e cun ina contribuziun finanziala. 
Las scolaras ed ils scolars profiteschan ch' i vegn dada ina valur impurtanta al moviment, al gieu ed al sport, tant en las pausas sco er en l' instrucziun. 
D' ina vart vegn rinforzada uschia la confidenza dals uffants en sasez e da l' autra vart promovan pausas cun moviment la capacitad da sa concentrar durant las uras da teoria. 
E betg sco ultim presta ina scola che promova il moviment ina contribuziun impurtanta per la sanadad e per la qualitad da la scola. 
Collavuraziun cun " scola en moviment " ( uffizi federal da sport) 
Gia in terz da las scolaras e dals scolars dal Grischun po profitar dal project " scola en moviment en il Grischun ". 
En vista al fatg che gia mintga 7avel uffant è memia gross e quai ina buna situaziun da partenza. 
Il Grischun profitescha ultra da quai da la collavuraziun cun l' acziun da success " scola en moviment " da l' uffizi federal da sport. 
A l' acziun ch' è vegnida lantschada l' onn 2005 e che vegn sustegnida da Rivella sa participeschan mintg' onn circa 60' 000 scolaras e scolars en Svizra. 
In punct culminant da " scola en moviment " è la visita d' ina sportista u d' in sportist renumà da la Svizra. 
Gian Simmen visita ils 7 da matg 2010 da las 08.00 fin a las 12.00 las scolaras ed ils scolars da la scola primara da Grüsch. 
L' enconuschent snowboarder e victur olimpic da Nagano vegn ad empruvar novas furmas da moviment cun ils uffants. 
Questa visita vegn duvrada per inaugurar uffizialmain la scola sco " scola en moviment ". 
Ulteriuras infurmaziuns: 
http://www.graubuenden-bewegt.ch /rumantsch/Projects/Scola en moviment e http ://www.schulebewegt.ch 
Nova ediziun da la NGF grischuna: la cumissiun sustegna la planisaziun da la regenza
La cumissiun per politica da stadi e strategia dal cussegl grond approvescha l' analisa ch' è vegnida fatga da la regenza sco er la nova lantschada da la NGF grischuna ch' è planisada a partir da l' onn 2012. 
La cumissiun è da l' avis ch' i dettia anc adina in grond basegn d' agir tar la gulivaziun da finanzas grischuna. 
Suenter ch' il pievel aveva refusà la NGF grischuna, ha la regenza fatg in' emprima analisa e discurrì l' ulteriur proceder. 
Suenter la sessiun d' avrigl dal cussegl grond è la cumissiun per politica da stadi e strategia, ch' è stada la cumissiun predeliberanta dal project da la NGF refusà, sa laschada orientar dal cusseglier guvernativ cumpetent Martin Schmid davart las intenziuns che la regenza ha en quest connex. 
La cumissiun approvescha e sustegna l' analisa che la regenza ha fatg sco er la nova lantschada da la NGF grischuna ch' è planisada a partir da l' onn 2012. 
Ad ella pari impurtant che la nova NGF vegnia accordada cun ils proxims projects da refurma e che las finamiras principalas incontestadas da la NGF refusada vegnian resguardadas en la nova lantschada en moda cunvegnenta. 
La cumissiun è unanimamain da l' avis ch' i dettia anc adina in grond basegn d' agir tar la gulivaziun da finanzas grischuna. 
Incontestada è la necessitad d' ina refurma cumplessiva da la gulivaziun da finanzas. 
La cumissiun è er da l' avis ch' i stoppian vegnir realisads e terminads en emprima lingia ils projects legislativs currents sco la revisiun da la lescha da scola, la finanziaziun da la tgira e dals ospitals e.u.v. La cumissiun è dentant conscienta ch' i n' è – pervia dals stretgs entretschaments – betg simpel d' adattar ils projects currents a la nova NGF en quai che pertutga lur cuntegn. 
Igl è dentant indispensabel ch' i vegnia fatg l' emprim per exempel la revisiun totala da la lescha da scola e che la gulivaziun da finanzas vegnia adattada a quella. 
Per quels motivs beneventass la cumissiun, sche la revisiun da la lescha da scola vegniss suttamessa uschè spert sco pussaivel al cussegl grond. 
En il decurs da l' onn current vegn il cussegl grond ad avair la chaschun da discutar il rapport da la regenza concernent la refurma dal territori. 
Ins dastga far quint che quai portia enconuschientschas impurtantas per la concepziun da la nova NGF. 
Quai che vegn dentant considerà da la cumissiun sco opziun pauc realistica è da spetgar cun la nova lantschada da la NGF fin che la refurma da las structuras territorialas è realisada. 
L' urari previs da la regenza da lantschar da nov la NGF il pli baud l' onn 2012 para a la cumissiun realistic ed acceptabel. 
Tschiervs traversan la Val dal Rain
L' enviern precedent èn tschiervs vegnids martgads e munids cun emetturs en il territori dal Rätikon. 
Quai è succedì en il rom d' in project communabel dal Vorarlberg, dal principadi da Liechtenstein e dal chantun Grischun. 
Gia ils emprims resultads d' observaziun èn surprendents. 
Uschia traversan dus da trais tschiervs, ch' ins ha munì cun emetturs sin il Luzisteig, la Val dal Rain a Ragaz Bogn. 
Els sa chattan actualmain en la Val Tamina, nua ch' els cuntinueschan lur viadi en direcziun d' in quartier da stad. 
En tge lieu ch' ils animals han traversà la Val – saja quai en la vischinanza da las punts dal Rain da la A13 e da las Viafiers federalas u en il nord da Ragaz Bogn sur ina punt da vias champestras – n' è betg definitivamain cler. 
Quai duai vegnir sclerì pli detagliadamain il proxim atun. 
Ils ulteriurs animals, ch' èn vegnids martgads a Seewis, a Fanas ed a Saas, sa chattan medemamain dapi in pèr dis sin viadi en direcziun dals quartiers da stad. 
Grazia al project transcunfinal communabel èn da spetgar ulteriuras invistas interessantas dal cumportament da viadi dals tschiervs. 
Cunquai che betg tut ils tschiervs n' èn munids cun emetturs, vegn la populaziun supplitgada d' annunziar a l' uffizi da chatscha e pestga dal Grischun eventualas observaziuns da tschiervs cun cularins. 
Strategia chantunala d'immobiglias: il plan da termins per il center d'administraziun &quot;sinergia&quot; a Cuira è fixà
Il chantun Grischun cuntinuescha speditivamain a sviluppar il project " sinergia " per in nov center d' administraziun a Cuira. 
L' uffizi da construcziun auta ha fixà ussa il plan da termins per l' ulteriur proceder en connex cun la strategia chantunala d' immobiglias. 
Per sclerir dumondas avertas duai vegnir realisada ina planisaziun da test fin la fin d' avust. 
La missiva da construcziun duai esser avant maun fin il december 2010. 
En la sessiun da december 2009 ha il cussegl grond tractà il rapport davart la strategia d' immobiglias dal chantun e la realisaziun respectiva planisada a Cuira. 
Il chantun metta l' accent sin ferms centers regiunals. 
Er a Cuira duai ina gronda part da l' administraziun chantunala vegnir concentrada en in edifizi nov che duai cuntegnair circa 725 plazzas da lavur. 
Il cussegl grond ha prendì enconuschientscha dal rapport ed approvà cun ina gronda maioritad la varianta da realisaziun " sinergia ". 
Suenter questa decisiun positiva vegni cuntinuà en moda speditiva cun il project " sinergia ". 
Igl è previs da realisar ina planisaziun da test en il decurs da quest onn. 
Cun quella duain vegnir scleridas dumondas ch' èn anc avertas, sco per exempel la conferma dal concept da gestiun general, la cumprova da la realisaziun, l' avertura per il traffic u la realisaziun da las etappas da construcziun. 
Questa projectaziun furma la basa per eruir pli tard ils custs e per elavurar la missiva da construcziun necessaria per mauns dal cussegl grond. 
La concurrenza da projects vegn realisada pir suenter ch' il parlament ha approvà la missiva da construcziun. 
La finala è anc necessaria ina votaziun dal pievel en chaussa. 
L' ulteriur plan da termins sa preschenta sco suonda: 
planisaziun da test fin la fin d' avust 2010 
elavuraziun da la missiva da construcziun fin il december 2010 
discussiun en il cussegl grond durant la sessiun d' avrigl 2011 
votaziun chantunala il november 2011 
planisaziun e realisaziun ils onns 2012 fin 2018 
" sinergia " – ils fatgs ils pli impurtants en furma concisa 
" sinergia " è il project il pli grond ed efficazi da la strategia chantunala d' immobiglias per distgargiar en moda persistenta las finanzas chantunalas. 
La situaziun actuala a Cuira na cuntenta betg. 
Il spazi dals edifizis da l' administraziun existents na vegn betg utilisà en moda effizienta. 
Il basegn da spazi confurm a l' utilisaziun po vegnir garantì mo insuffizientamain da las immobiglias existentas. 
La realisaziun da " sinergia " è en tuts reguards pli economica che las sanaziuns indispensablas e charas dals edifizis d' abitar che vegnan duvrads oz da l' administraziun. 
La grondezza da l' edifizi nov sa drizza tenor il basegn actual. 
El na furma perquai ni in pregiudizi per in' extensiun da l' administraziun ni per in' ulteriura centralisaziun a Cuira. 
Las investiziuns nettas per " sinergia " importan var 50 milliuns francs ( il retgav or da la vendita d' atgnas immobiglias è er resguardà). 
Cun la construcziun da l' edifizi nov per l' administraziun pon vegnir spargnads tranter 1,8 e 2,2 milliuns francs. 
Las investiziuns nettas vegnan pajadas cumplettamain en 25 onns. 
Per la citad da Cuira porscha " sinergia " ina schanza unica. 
En il center tschertgà vegnan libras immobiglias per abitaziuns e per il mastergn. 
Las novas utilisadras ed ils novs utilisaders vegnan ad esser in potenzial economic tuttina grond per il mastergn local. 
Igl è da quintar che quellas e che quels vegnan a dar ulteriurs impuls al center da Cuira er durant las uras marginalas e la saira. 
L' edifizi nov per l' administraziun en il punct central dal svilup economic a Cuira vest è posiziunà en moda ideala e favuraivla per las utilisadras e per ils utilisaders. 
Il lieu distgargia il traffic en il center ed è bain cuntanschibel cun ils meds da transport publics. 
Observà: ina ludra al Rain alpin
Dapi il cumenzament da december 2009 han ins pudì constatar pliras giadas ch' igl ha ina ludra en la vischinanza da las ovras electricas La Punt a Domat. 
La preschientscha da quest animal ha pudì vegnir cumprovada cun agid da la surveglianza automatica da video a la stgala da peschs da l' ovra electrica. 
Ils films subaquatics da l' uffizi da chatscha e pestga mussan senza dubi ch' igl animal observà è ina ludra d' ina lunghezza da 70 cm. 
La ludra, ch' existiva oriundamain en l' entira Svizra, è svanida en nossas regiuns. 
La cumprova segirada d' ina ludra selvadia en il Rain alpin fiss perquai bunamain ina sensaziun. 
Ils ultims onns han pudì vegnir constatads en Svizra sulettamain animals ch' eran fugids d' allevaments. 
L' onn passà è vegnida observada e pigliada ina ludra pitschna al lai da Murten. 
Per il mument na pon ins anc betg dir, sch' i sa tracta tar la ludra observada d' in individi immigrà en moda natirala u d' in exemplar ch' è scappà d' in allevament. 
Pir la prelevaziun e l' analisa dal material genetic ( excrements, pail) pon furnir las infurmaziuns relevantas. 
Las proximas colonias da ludras sa chattan en Baviera ed en il Tirol. 
Fin ussa n' èsi betg stà pussaivel d' observar la ludra ordaifer l' aua. 
L' uffizi da chatscha e pestga supplitgescha la populaziun d' annunziar eventualas observaziuns. 
Communicaziun da la regenza dals 6 da matg 2010
La regenza grischuna ha concludì a chaschun da sia ultima sesida ch' il Grischun sa participeschia al svilup dal nov plan d' instrucziun 21. Per il Grischun duain en quest connex vegnir elavurads plans d' instrucziun supplementars per las linguas. 
Ultra da quai ha la regenza adattà a la chareschia las taxas da las patentas da chatscha. 
Il Grischun sa participescha al plan d' instrucziun 21 
Il chantun Grischun sa participescha al svilup dal nov plan d' instrucziun 21 per la Svizra tudestga. 
En quest connex duain vegnir elavurads per il chantun plans d' instrucziun supplementars per las linguas. 
Quai ha concludì la regenza grischuna. 
Ella ha autorisà il departament d' educaziun, cultura e protecziun da l' ambient da suttascriver la cunvegna da project dal plan d' instrucziun 21. 
Perquai che las regulaziuns per l' instrucziun da linguas estras e per l' instrucziun da linguas da scola en il Grischun divergeschan per part dals ulteriurs chantuns tudestgs e dals ulteriurs chantuns bilings ston tschertas parts dals plans d' instrucziun vegnir sviluppadas exclusivamain per il chantun Grischun. 
La regenza ha prendì enconuschientscha dal concept correspundent davart il project parzial dal Grischun, cun il qual i duain vegnir sviluppads plans d' instrucziun supplementars per il Grischun. 
Uschia poi vegnir garantì ch' il Grischun survegn in plan d' instrucziun 21 integral che tegna quint dals basegns dal Grischun tudestg, talian e rumantsch. 
Cun il plan d' instrucziun 21 realiseschan ils chantuns participads l' artitgel da furmaziun da la constituziun federala, tenor il qual las finamiras da la scola ston vegnir armonisadas. 
Ils 18 da mars 2010 han las directuras ed ils directurs chantunals da l' educaziun publica da las regiuns tudestgas da la CDEP deliberà la basa per in plan d' instrucziun che vegn sviluppà ensemen per 21 chantuns tudestgs e plurilings. 
Il project d' elavuraziun dal plan d' instrucziun 21 cumenza l' atun 2010 e dura fin la primavaira 2014. 
Ils chantuns han er vinavant la pussaivladad da fixar lur urari e da l' adattar en tscherts secturs a las relaziuns chantunalas. 
La deliberaziun e l' approvaziun definitiva dal plan d' instrucziun suttastat a las reglas chantunalas respectivas. 
Adattà a la chareschia las taxas da las patentas da chatscha 
Il chantun Grischun adatta las taxas per las patentas da la chatscha auta e da la chatscha bassa a la chareschia. 
Quai ha concludì la regenza grischuna e mess en vigur las adattaziuns correspundentas per il 1. da zercladur 2010. 
Per chatschadras e per chatschaders cun domicil en il chantun importa la taxa da la patenta da chatscha auta da nov 690 francs ( enfin ussa: 683 francs) e da chatscha bassa 278 ( 275 francs). 
L' ultima giada èn las taxas da las patentas da chatscha vegnidas adattadas la primavaira 2008. 
La chareschia ch' è s' accumulada dapi lura importa 1 pertschient. 
La regenza resguarda in augment da las taxas da patenta en questa dimensiun sco giustifitgà e motivà. 
Da vischnancas e da regiuns 
Tujetsch: La regenza approvescha il project " protecziun cunter crudada da crappa Sontga Brida " da la vischnanca da Tujetsch. 
Als custs vegnan garantidas contribuziuns da maximalmain 539' 500 francs. 
Zernez: Il project " rempars cunter scuflads en il Laviner dal Sbrudà " sin il territori da la vischnanca da Zernez vegn approvà e sustegnì cun ina contribuziun da maximalmain 120' 000 francs. 
Lantsch: La revisiun totala da la lescha da construcziun da la vischnanca da Lantsch dals 25 d' avust 2009 vegn approvada cun ina resalva concernent la contingentaziun da la construcziun d' abitaziuns secundaras. 
Vaz: La revisiun parziala da la planisaziun locala concernent il center da purs, ch' è vegnida concludida ils 24 da schaner 2010 da la vischnanca da Vaz, vegn approvada. 
Projects da vias 
La regenza ha approvà totalmain 4' 200' 000 francs per construir e per sanar ils suandants trajects da vias: 
- via taliana: lavurs da cuvrida Panaduz – funtauna minerala; lavurs d' impressari Lubianeira – Poent 
- via da Stierva: lavurs d' impressari Plazzatsch – Val Mulegn 
- via da Tarasp: lavurs da stuppadira e da cuvrida da la punt d' En 
Il chantun – in ferm partenari per l'economia grischuna
En in' analisa da la situaziun per il Grischun sco lieu economic tira il chantun in facit positiv. 
Sin invit dals cussegliers guvernativs Hansjörg Trachsel e Martin Schmid discutan represchentantas e represchentants da l' economia oz suenter mezdi davart las sfidas futuras per il Grischun sco lieu d' interpresas. 
Per il chantun èsi ina finamira centrala da porscher cundiziuns generalas attractivas e d' esser in partenari fidà per l' economia grischuna er en l' avegnir. 
L' economia daventa pli e pli internaziunala cun adina pli interdependenzas. 
En consequenza da quai èn las interpresas suttamessas a midadas tecnologicas e structuralas pli e pli sveltas. 
Quai vala er per il Grischun. 
Quai ch' era ier anc bun, na po gia damaun betg pli esser suffizient. 
Las pretensiuns a las interpresas s' augmentan d' in cuntin. 
Correspundentamain pretenda l' economia ch' il stadi mettia a disposiziun las cundiziuns generalas necessarias. 
Per il chantun Grischun èsi ina finamira centrala da porscher pussaivladads attractivas a l' economia grischuna e d' esser in partenari fidà per ella. 
Analisa da la situaziun cun in facit positiv 
Il schef dal departament d' economia publica e fatgs socials, cusseglier guvernativ Hansjörg Trachsel, ed il schef dal departament da finanzas e vischnancas, cusseglier guvernativ dr. Martin Schmid, han fatg in' analisa da la situaziun per il Grischun sco lieu economic e tiran communablamain in facit positiv per la perioda dals onns 2005 fin 2009: 
Igl è reussì da superar la creschientscha debla dals onns 90 e da puspè realisar ratas da creschientscha pli grondas durant ils onns 2005 fin 2008. 
Ils onns 2005 fin 2008 è l' occupaziun s' augmentada en la branscha da construcziun, en l' hotellaria, tar ils servetschs socials ed er en l' industria. 
Cumpareglià cun la perioda dals onns 1995 fin 2005 è il dumber d' abitantas e d' abitants puspè s' augmentà pli fitg ils ultims onns, schebain che quest augment è main ferm che la media naziunala. 
Sco pitga impurtanta da l' economia publica grischuna è il turissem sa sviluppà bain. Il dumber da pernottaziuns è creschì per stgars 4% ad onn tranter l' onn 2005 e l' onn 2008. 
Numerusas interpresas pitschnas e mesaunas orientadas a l' export èn vegnidas domiciliadas e promovidas. 
Ina gronda paisa è er vegnida messa sin la tgira da las interpresas existentas. 
La fundaziun grischuna per innovaziun, svilup e perscrutaziun ha pudì vegnir fundada il schaner 2008. 
Il CSEM a Landquart, sco actur impurtant en il sectur dal transfer da savida e da tecnologia, e la resgia gronda Mayr-Melnhof, che ha pudì dar impuls a l' economia da laina en il Grischun, èn vegnids domiciliads. 
Ils dischavantatgs fiscals, che han existì durant blers onns en il lieu economic grischun, han pudì vegnir eliminads, uschia ch' il chantun è oz abel da concurrer en quai che reguarda las taglias. 
La tariffa da taglia maximala per persunas giuridicas ha pudì vegnir reducida per passa 60% da 15% a 5,5%. Ultra da quai ha er il pe da taglia pudì vegnir diminuì per 5%. 
Per il 1. da schaner 2006 è vegnida introducida ina distgargia fiscala essenziala per participaziuns decisivas ( l' uschenumnada procedura da mesa tariffa). 
Per s' adattar a la confederaziun è quest sistem alura vegnì remplazzà per il 1. da schaner 2009 tras la procedura da l' imposiziun parziala. 
Cun in pachet da spargn e cun ina disciplina consequenta en quai che reguarda las expensas ha il chantun pudì metter en urden sias finanzas. 
Ils ultims onns èn ils resultats annuals stads fitg positivs. 
Per ils onns 2008 e 2009 èn resultads gudogns ordinaris da 176 milliuns francs e da 127 milliuns francs. 
Grazia als buns resultats annuals ed als effects spezials ( retgav da l' aur da la banca naziunala svizra; banca chantunala grischuna) cuntanscha l' agen chapital dal chantun bunamain il cunfin d' ina milliarda. 
Sfidas per il futur 
Ils dus cussegliers guvernativs èn cuntents ch' il chantun e sia economia han dumagnà fin ussa relativamain bain la crisa economica e che tant il chantun sco er sia economia pon ir en general bain preparads en l' avegnir. 
A medem temp rendan els dentant er attent a las numerusas sfidas per il lieu economic grischun: 
Uschia vegn la concurrenza dals lieus a s' augmentar ed er la concurrenza tranter ils chantuns vegn a cuntinuar. 
Ultra da quai quinta er il chantun Grischun puspè cun deficits en sia planisaziun da finanzas ils proxims onns. 
Cun la refurma dal territori e cun la nova concepziun da la gulivaziun da finanzas stattan plinavant grondas refurmas da structura sin il program en il Grischun. 
Vegnir terminada sto er anc la refurma dal turissem cun la creaziun d' ina nova finanziaziun dal turissem. 
Pli e pli impurtants daventan en l' avegnir il transfer da savida e da tecnologia sco er la promoziun da l' innovaziun. 
Ina gronda sfida èn cunzunt er l' emigraziun e la mancanza da forzas da lavur qualifitgadas – fenomens, als quals il chantun vul far frunt cun ina politica activa a favur da la furmaziun e dal martgà da lavur. 
Colliadas cun quai èn er dumondas strategicas per sviluppar vinavant il lieu da furmaziun grischun ( scolas autas cun scolaziuns tecnicas e cun scolaziuns da l' economia da manaschi). 
Impurtants èn la finala dentant er ils problems demografics cun il vegliandrament e cun la diminuziun da naschientschas. 
La regenza prevesa ina politica da creschientscha correspundenta en il program da la regenza. 
Ulteriuras sfidas en il Grischun èn las mesiras per segirar surfatschas per interpresas orientadas a l' export sco er l' utilisaziun dal potenzial da la valur agiuntada per lung da l' entira chadaina da laina. 
Il chantun na vegn betg a pudair dar dumogn sulet questas sfidas, mabain mo ensemen cun l' economia grischuna e cun las vischnancas. 
Per promover questa collavuraziun ha lieu gievgia, ils 6 da matg 2010 a las 17.00 a La Punt ( Rehanau), ina scuntrada davart il tema " Sfidas per il Grischun sco lieu d' interpresas " cun las firmas grischunas ch' èn orientadas a l' export ed activas sin plaun surregiunal. 
L'ARGE ALP cooperescha cun il festival da films da muntogna &quot;Abenteuer Berg – Abenteuer Film&quot; da Salzburg
En collavuraziun cun la cuminanza da lavur da las regiuns alpinas ( ARGE ALP) vegnan preschentads quest onn al festival da films da muntogna " Abenteuer Berg – Abenteuer Film " da Salzburg in' exposiziun da fotografias, contribuziuns da film e referats alpinistics. 
La cuminanza da lavur da las regiuns alpinas ( ARGE ALP) cooperescha il november/december 2010 cun il renumà festival da films da muntogna " Abenteuer Berg – Abenteuer Film " da Salzburg. 
La cooperaziun cuntegna d' ina vart l' installaziun d' ina exposiziun da fotografias davart il tema " Cuntradas da cultura purilas en il territori alpin " e da l' autra vart er ina contribuziun da films cun il tema general " Vita e secturs da la vita en las regiuns alpinas dals pajais commembers ". 
Plinavant datti referats davart trais regiuns spezialas da l' ARGE ALP: d' in maun davart il viandar e davart l' ir en muntogna en il territori alpin da l' ost, da l' auter maun davart las sendas da fier en la Brenta ( Dolomitas) respectivamain davart l' ir en muntogna en las Alps dal vest. 
L' ARGE ALP tschertga ussa films e fotografias d' amaturas e d' amaturs davart ils temas numnads. 
En il Grischun pon ils films davart il tema). 
Il termin per inoltrar fotografias per l' exposiziun da fotografias davart il tema " Cuntradas da cultura purilas en il territori alpin " dura fin la fin da fanadur 2010. 
Las fotografias ed ils films che vegnan inoltrads en il Grischun vegnan tramess vinavant al stadi federativ Salzburg che fa la selecziun finala ensemen cun l' organisatur dal festival da films da muntogna. 
Las fotografas e cineastas amaturas sco er ils fotografs e cineasts amaturs vegnan envidads ad in segiurn a Salzburg ed a la preschentaziun dal 17avel festival da films da muntogna. 
Il festival da films da muntogna da Salzburg ha ina impurtanza fitg gronda entaifer ils circuls spezialisads ed è enconuschent e renconuschì lunsch sur il territori austriac ora. 
Tranter auter exista er dapi plirs onns ina stretga cooperaziun cun la provinza da Trento. 
Elecziuns cirquitalas ed elecziuns da la regenza dals 13 da zercladur 2010 – preavis
Dumengia, ils 13 da zercladur 2010, han lieu las elecziuns cirquitalas e las elecziuns da la regenza en il chantun Grischun. 
Ils resultats vegnan actualisads cuntinuadamain sin la pagina d' internet / durant la dumengia d' elecziun. 
Dumengia, ils 13 da zercladur 2010, a chaschun da las elecziuns cirquitalas vegnan las votantas ed ils votants dal Grischun ad occupar da nov ils suandants mandats: 
presidenta cirquitala resp. president cirquital 
substitutas e substituts da la presidenta cirquitala resp. dal president cirquital 
commembras e commembers dal cussegl grond ( parlament chantunal) 
suppleantas e suppleants dal cussegl grond 
Las elecziuns dal cussegl grond valan per la perioda d' uffizi dal 1. d' avust 2010 fin ils 31 da fanadur 2014. 
Da la repartiziun actuala dals mandats dal cussegl grond sin ils singuls circuls pon ins prender invista /staka/doks/2009/anhang_rb_verteilung_grossratssitze.pdf en l' internet. 
La chanzlia chantunala publitgescha la dumengia suentermezdi ils resultats da las elecziuns dals singuls circuls. 
Sin / vegnan enumerads ils resultats da tut ils circuls. 
Circuls, dals quals ils resultats èn avant maun, survegnan en l' internet in document da pdf che cuntegna ils nums da las candidatas e dals candidats elegids e che po vegnir chargià giu. 
Dumengia, ils 13 da zercladur 2010, han lieu ensemen cun las elecziuns cirquitalas er las elecziuns da la regenza per la perioda d' uffizi dal 1. da schaner 2011 fin ils 31 da december 2014. 
La chanzlia chantunala publitgescha la dumengia suentermezdi ils resultats da las vischnancas tar las elecziuns da la regenza. 
Sin / vegnan a figurar a partir da las 12.00 ils resultats intermediars che vegnan a vegnir actualisads mintga ura, fin ch' ils resultats finals èn avant maun. 
In eventual segund scrutini per las elecziuns cirquitalas e per las elecziuns da la regenza è previs per dumengia, ils 4 da fanadur 2010. 
La chanzlia chantunala fa attent a las votantas ed als votants ch' i sto vegnir resguardà il suandant per emplenir il cedel electoral: 
1. Cedels electorals n' èn betg valaivels, sche: 
a) els n' èn betg uffizials; 
b) els èn emplenids or auter che a maun; 
c) els cuntegnan remartgas ingiuriusas u caracterisaziuns evidentas; 
d) els cuntegnan " quel ( s) u quella ( s) fin ussa " u chaussas sumegliantas. 
2. Sco vuschs nunvalaivlas da candidatas e da candidats vegnan stritgads: 
a) ils nums da persunas che na pon betg vegnir elegidas u che na pon betg pli vegnir reelegidas; 
b) las repetiziuns da nums da candidatas e da candidats ch' il medem cedel electoral cuntegna gia ina giada ( cumulaziun); 
c) ils nums ch' èn scrits en moda illegibla; 
d) ils nums da persunas che n' èn betg designadas cleramain; 
e) nums ch' èn da memia ( da sut ensi). 
Communicaziun da la regenza dals 12 da matg 2010
En sia ultima sesida ha la regenza grischuna tractà differentas fatschentas da vischnancas e da regiuns sco er deliberà contribuziuns chantunalas ad instituziuns. 
Da vischnancas e da regiuns 
Claustra-Serneus: La regenza ha approvà la revisiun parziala da la planisaziun locala da la vischnanca da Claustra-Serneus dals 21 da zercladur 2009 concernent il " project consecutiv da l' aua gronda 2005 da la Landquart e dals auals laterals " sco er ils projects d' exposiziun ch' èn colliads cun quai. 
I vegnan concedidas contribuziuns chantunalas da totalmain 3' 666' 600 francs als custs per las construcziuns planisadas da la Landquart, dal dutg da Schlappin sco er d' ulteriurs dutgs. 
Stierva: La regenza garantescha a la vischnanca da Stierva ina contribuziun da 352' 800 francs per renovar il provediment d' aua cun integrar in' ovra electrica pitschna. 
Churwalden: A la vischnanca da Churwalden vegn garantida ina contribuziun da 41' 000 francs per construir il sutpassadi Müli a Malix. 
Flem: La revisiun parziala da la planisaziun locala " plan d' areal Waldeck " da la vischnanca da Flem, concludida ils 12 da schaner 2010, vegn approvada. 
Sta. Maria i.C. La revisiun parziala da la planisaziun locala da la vischnanca da Sta. Maria i.C., concludida ils 23 d' avrigl 2008, vegn approvada. 
Contribuziuns chantunalas a differentas instituziuns 
Chasa da persunas attempadas e da tgira Däscher a Zizers: A la chasa da persunas attempadas e da tgira Däscher a Zizers vegn garantida – cun resalva da la garanzia da la finanziaziun restanta – ina contribuziun chantunala d' investiziun da totalmain 1' 120' 000 francs al project per metter a disposiziun set ulteriurs letgs da tgira. 
Projects da vias 
La regenza ha approvà totalmain 1' 330' 000 francs per construir e per sanar il suandant traject da via: 
- via dal Flüela: lavurs d' impressari e da cuvrida, Plan Grond – God Champatsch 
La cumissiun deliberescha ils projects davart l'assicuranza d'edifizis, davart la protecziun cunter incendis e davart la cassa per donns elementars
En vista a la proxima sessiun da zercladur è la cumissiun per ambient, traffic ed energia sa fatschentada cun trais missivas che stattan en connex ina cun l' autra: la revisiun da la lescha davart l' assicuranza d' edifizis, il relasch d' ina lescha davart la protecziun cunter incendis cun l' aboliziun da l' ordinaziun davart la polizia da fieu sco er la revisiun parziala da la lescha davart l' indemnisaziun da donns elementars betg assicurabels. 
La cumissiun propona al cussegl grond d' approvar ils projects. 
Per preparar ils trais projects ha la cumissiun dal cussegl grond per ambient, traffic ed energia, che vegn presidiada dal president da la cumissiun Christoph Jaag, fatg in' examinaziun preliminara dals sbozs da lescha correspundents da la regenza e deliberà quels per mauns dal cussegl grond. 
A la sesida è er sa participada la cussegliera guvernativa Barbara Janom Steiner. 
La cumissiun è da l' avis che la lescha davart l' assicuranza d' edifizis, che datescha da l' onn 1970, saja da princip sa cumprovada. 
Pervia da diversas circumstanzas sto ella dentant tuttina vegnir revedida: Considerond la constituziun chantunala ston disposiziuns impurtantas vegnir regladas en ina lescha en il senn formal. 
Differentas disposiziuns impurtantas sa chattan actualmain en relaschs d' in stgalim legislativ inferiur e ston perquai vegnir regladas en la lescha davart l' assicuranza d' edifizis. 
Tscherts puncts ston er vegnir adattads materialmain a las relaziuns actualas en ils fatgs d' assicuranza. 
Las disposiziuns davart la prevenziun e davart il cumbat da donns da fieu vegnan transferidas en la legislaziun davart la protecziun cunter incendis. 
In basegn d' agir legislativ exista er en il sectur da la polizia da fieu e dals pumpiers. 
L' ordinaziun vertenta davart la polizia da fieu e las disposiziuns executivas respectivas da la regenza cuntegnan numerusas disposiziuns che ston – pervia da lur impurtanza – vegnir transferidas sin il stgalim da la lescha. 
Vitiers vegn ch' ils fatgs da pumpiers èn sa midads massivamain ils ultims decennis e ch' i sto perquai vegnir tegnì quint da quest fatg sin plaun legislativ. 
Ils secturs dals pumpiers e da la polizia da fieu vegnan excorporads e reglads en la nova lescha davart la protecziun cunter incendis. 
Ultra d' ulteriuras adattaziuns pli pitschnas en quest sectur approvescha la cumissiun er unanimamain il fatg che las prestaziuns da la cassa per donns elementars betg assicurabels da bains immobigliars duajan vegnir amplifitgadas tras la revisiun parziala da la lescha davart l' indemnisaziun da donns elementars betg assicurabels. 
Suenter avair tractà detagliadamain ils projects ha la cumissiun concludì unanimamain, senza propostas da midadas, da proponer al cussegl grond d' acceptar las propostas da la regenza. 
Posiziun dal departament da giustia, segirezza e sanadad
En il Tagesanzeiger dals 17 da matg 2010, èsi vegnì pretendì sut il titel " Bündner Polizeikommandant deckte koksenden Polizisten " ch' i sajan vegnidas consumadas drogas en il corps da polizia grischun e ch' i haja regnà in clima da favurisaziun. 
En connex cun il rapport en il Tagesanzeiger resultan las suandantas remartgas: 
1. Sch' in commember dal corps da polizia grischun vegn confruntà cun la reproscha d' avair commess in surpassament dal dretg penal, cloma la polizia chantunala mintgamai la procura publica per laschar sclerir questas reproschas. 
La procura publica fa alura ils scleriments necessaris e decida davart l' ulteriur proceder. 
Sch' ina polizista fallibla u in polizist fallibel vegn sentenzià penalmain, resultan da quai er mesiras disciplinaras dal dretg da persunal. 
Tenor noss scleriments è vegnida clamada la procura publica per examinar ils fatgs presumtivs ch' èn probablamain capitads ils onns 1996 e 2006. 
Per dar eventualas ulteriuras infurmaziuns è cumpetenta la procura publica. 
2. Las renfatschas cunter il cumandant da polizia defunct dr. Markus Reinhardt èn vegnidas examinadas detagliadamain da la cumissiun da gestiun ( CdG) e, sch' ellas èn sa verifitgadas, tractadas en il rapport. 
La regenza grischuna n' ha nagin motiv da s' exprimer anc pli detagliadamain en chaussa. 
3. Sch' il chantun sa separa d' ina collavuratura u d' in collavuratur, na prenda el – pervia da motivs da la protecziun da la persunalitad – nagina posiziun en chaussa. 
4. La plazza dal cumandant da polizia n' è l' emprim betg vegnida publitgada pervia da motivs da pietad. 
La regenza ha er anc spetgà il rapport da la CdG per pudair resguardar eventualas recumandaziuns. 
En il fratemp è il profil d' exigenzas vegnì surlavurà. 
Ils proxims dis vegn quel preschentà a la regenza, per che la plazza vacanta possia vegnir publitgada svelt. 
Dal rest è la direcziun da la polizia chantunala stada garantida a partir da l' emprima ura. 
5. Las renfatschas al cumandant da polizia interimistic che la polizia chantunala n' haja praticamain nagina direcziun èn nunfundadas e deplazzadas. 
Tar questa posiziun na vegnan dadas naginas ulteriuras infurmaziuns u intervistas individualas. 
Il tribunal federal svizzer n'entra betg en il recurs da la regenza concernent la taglia sin l'ierta
Il tribunal federal svizzer n' è betg entrà en in recurs da la regenza concernent la taglia sin l' ierta. 
El ha constatà ch' il chantun na saja betg legitimà da far quest recurs. 
En il Grischun èn per il 1. da schaner 2008 las descendentas ed ils descendents ( uffants, biadias e biadis e.u.v.) vegnids liberads da la taglia sin l' ierta. 
Per iertas anticipadas tenor il dretg vegl, che n' èn anc betg vegnidas imponidas, ha il legislatur previs ina imposiziun a partir dal 1. da schaner 2008. 
En sia sentenzia dals 12 da matg 2009 ha la dretgira administrativa decidì ch' i manchia ina basa legala per suttametter las iertas anticipadas a la taglia tenor il dretg vegl. 
Tenor la regenza ha la sentenzia da la dretgira administrativa betg tegnì quint da la clera voluntad dal cussegl grond. 
Vitiers vegniva che questa sentenzia davart la taglia sin l' ierta pudess chaschunar perditas da ca. 30 milliuns francs. 
Perquai ha la regenza fatg recurs cunter questa sentenzia tar il tribunal federal svizzer, bain savend ch' il tribunal federal pudess eventualmain snegar la legitimaziun dal chantun. 
Cun la sentenzia dals 5 da matg 2010 ha il tribunal federal decidì che la regenza na saja betg legitimada da far recurs. 
Consequentamain n' è il tribunal federal insumma betg entrà en il recurs e n' ha betg examinà ils arguments preschentads da la regenza. 
En quest cas n' è il tribunal federal betg s' occupà cun la sentenzia da la dretgira administrativa. 
La sentenzia ch' è vegnida contestada da la regenza è cun quai legalmain valaivla. 
Tenor il departament da finanzas e vischnancas vali ussa da realisar l' incumbensa da fracziun da la PLD. 
Concretamain munta quai ch' i stoppia – en il rom da la revisiun parziala da la lescha da taglia – vegnir creada ina basa legala, per che las taglias sin l' ierta gia pajadas possian puspè vegnir pajadas enavos. 
Il cussegl grond vegn a tractar questa revisiun parziala en la sessiun d' october 2010. 
Communicaziun da la regenza dals 20 da matg 2010
Il chantun Grischun augmenta il dumber d' asils da selvaschina d' actualmain 373 a totalmain 411. 
Quai ha la regenza grischuna concludì a chaschun da sia ultima sesida. 
Ultra da quai ha la regenza decidì da manar tras il project " manaschament da cas tras la furmaziun professiunala dal Grischun " sco emprova fin l' onn 2014. 
Uschia survegnan giuvenils che han difficultads da s' integrar en il martgà professiunal ed en il martgà da lavur in sustegn professiunal. 
La finala ha la regenza tractà la consultaziun tar la revisiun parziala da la lescha federala davart la protecziun da la populaziun e la protecziun civila. 
Il Grischun survegn dapli asils da selvaschina 
Il chantun Grischun augmenta il dumber d' asils da selvaschina. 
Quai ha concludì la regenza grischuna, approvond las disposiziuns correspundentas. 
Ils asils da selvaschina gidan ad auzar localmain effectivs da selvaschina debels, a meglierar la structura natirala dals effectivs sco er a proteger spezias da selvaschina periclitadas cunter ils disturbis da la chatscha. 
En il rom da la nova regulaziun concludida è il dumber d' asils da selvaschina generals vegnì augmentà da 193 a 215, il dumber d' asils da chatscha auta dad 8 a 19 ed il dumber d' asils da chatscha bassa da 38 a 44. Tar las autras categorias d' asils èn vegnids determinads sco fin ussa 1 asil da chavriels e 20 asils da muntanellas. 
Il dumber d' asils da lieurs è vegnì reducì per 3 a 54. Il dumber d' asils d' utschleglia da chatscha sco er d' utschleglia da chatscha da l' aua è vegnì augmentà mintgamai per 1 a 20 respectivamain a 38. En tut vegn il dumber d' asils da selvaschina chantunals augmentà d' actualmain 373 a 411. 
La surfatscha totala s' engrondescha dentant mo per pauc da 736 a 755 kilometers quadrat. 
Ensemen cun il parc naziunal svizzer e cun ils 6 asils da selvaschina federals resulta en il chantun ina surfatscha totala d' asils da selvaschina da 1131 kilometers quadrat. 
Ils asils da selvaschina èn instruments impurtants per la planisaziun da la chatscha. 
Els èn indispensabels per il mantegniment dals effectivs da selvaschina, perquai ch' els protegian la selvaschina en spazis da viver impurtants cunter ils disturbis da la chatscha. 
Els servan dentant er a mantegnair ina structura natirala dals effectivs. 
Per determinar ils asils da selvaschina ston dentant vegnir observads differents princips che han da valair en general. 
Per cuntanscher ina buna repartiziun da la selvaschina na ston betg vegnir zavrads gronds asils da selvaschina, mabain numerus asils pitschens. 
Asils da selvaschina memia gronds chaschunan numnadamain accumulaziuns da selvaschina nungiavischadas. 
Tenor l' avis da la regenza è quest proceder sa cumprovà fin ussa, uschia che quests princips vegnan resguardads er en il rom da la reordinaziun actuala dals asils da selvaschina. 
Il manaschament da cas tras la furmaziun professiunala dal Grischun vegn lantschà sco emprova 
Il chantun Grischun vul manar tras il project " manaschament da cas " sco emprova fin l' onn 2014. 
Quai ha concludì la regenza grischuna. 
Ella ha prendì enconuschientscha dal concept correspundent ed ha incumbensà l' uffizi per la furmaziun professiunala cun la realisaziun. 
Uschia survegnan giuvenils che han difficultads da s' integrar en il martgà professiunal ed en il martgà da lavur in sustegn professiunal. 
Gia dapi il schaner 2008 stat a disposiziun en il chantun Grischun – sco emprova – in coaching renconuschì da la confederaziun. 
L' emprim onn èn sa participads totalmain 114 giuvenils a questa mesira. 
Per var 50 pertschient dad els ha pudì vegnir chattada ina plazza d' emprendissadi cun attestat federal da qualificaziun u cun attest federal da furmaziun professiunala. 
Per ulteriurs var 25 pertschient è vegnida chattada ina soluziun intermediara che serva sco mesira preparatorica per entrar pli tard en ina furmaziun fundamentala professiunala. 
La finamira da las stentas currentas e planisadas è quella da pussibilitar ad uschè blers giuvenils sco pussaivel da terminar in' emprima scolaziun obligatorica e da reducir respectivamain d' impedir uschia la dischoccupaziun da giuvenils. 
Sco cumplettaziun dal coaching current duai ussa vegnir creà tar l' uffizi per la furmaziun professiunala in post da coordinaziun per il manaschament da cas. 
Quest post duai entretschar en l' avegnir meglier las differentas acturas ed ils differents acturs ch' èn activs en quest sectur. 
Ils custs totals per il project ch' è vegnì permess ussa fin l' onn 2014 importan 750' 000 francs. La confederaziun vegn probablamain a sa participar considerablamain a quest project. 
La regenza refusa la revisiun parziala da la lescha federala davart la protecziun da la populaziun e la protecziun civila 
La regenza grischuna na va betg d' accord cun la versiun preschentada dal sboz per ina revisiun parziala da la lescha federala davart la protecziun da la populaziun e la protecziun civila. 
Tar il project na sa tracti betg d' ina refurma fundamentala dal sistem da cooperaziun " protecziun da la populaziun ", mabain d' optimaziuns en singuls secturs. 
Las midadas proponidas concernan en spezial l' instrucziun en la protecziun civila sco er las regulaziuns davart las ovras da protecziun. 
Sco che la regenza scriva en sia resposta da consultaziun, saja la mancanza essenziala dal project quella, che las incumbensas e las cumpetenzas da la confederaziun e dals chantuns sco er las obligaziuns da la populaziun na vegnian betg determinadas en la lescha. 
Empè da quai saja previs ch' il cussegl federal reglia questas dumondas sin il stgalim da l' ordinaziun. 
Sin basa dal sboz da la lescha na possian ils chantuns perquai betg prevair, cun tge prescripziuns e cun tge consequenzas finanzialas e persunalas ch' els stoppian far quint, crititgescha la regenza. 
Ella è da l' avis che questas disposiziuns stoppian vegnir regladas stringentamain sin il stgalim da la lescha. 
Da vischnancas e da regiuns 
Vrin: A la vischnanca da Vrin vegn garantida e deliberada ina contribuziun da 224' 640. – francs per sanar e per engrondir il stabiliment dal provediment d' aua da Cons e da Vrin Vitg / Vrin Dado, 2. etappa. 
Masagn: La revisiun totala da la planisaziun locala, concludida da la vischnanca da Masagn ils 20 da november 2009, vegn approvada. 
Tusaun: La revisiun parziala da la planisaziun locala da la vischnanca da Tusaun dals 8 da november 2009 vegn approvada. 
Zuoz: La revisiun parziala da la planisaziun locala, concludida da la vischnanca da Zuoz ils 10 da favrer 2010, vegn approvada. 
Contribuziuns chantunalas a differentas instituziuns 
Chasa da persunas attempadas e da tgira Serata a Zizers: Il project da construcziun per sanar e per engrondir la chasa da persunas attempadas e da tgira Serata a Zizers vegn approvà. 
A l' instituziun responsabla vegn garantida ina contribuziun chantunala da maximalmain 5' 800' 000 francs per l' entir project da construcziun cun 45 letgs da tgira renconuschids. 
Projects da vias 
La regenza ha approvà totalmain 1' 960' 000 francs per construir e per sanar ils suandants trajects da vias: 
- via dal Güglia: projectaziun dal tunnel dal sviament da Silvaplauna 
- via da la Mantogna dadens: lavurs da cuvrida, spartavias Bruneir – Glaspass 
Il Grischun – il cas spezial areguard il martgà da lavur
Cumbain che las " cundiziuns generalas " da l' entira economia èn tut auter che idealas per il martgà da lavur en il Grischun, tutga il Grischun dapi onns tar ils chantuns cun las quotas da dischoccupaziun las pli bassas. 
Quest resultat allegraivel engrazia il chantun per gronda part ad interpresas che fan ina politica da persunal raschunaivla, ma er al fatg che la politica chantunala dal martgà da lavur è precauta e favuraivla per l' economia. 
Tar las numerusas incumbensas da questa politica tutgi per exempel da dumagnar las interrupziuns annualas da la lavur da 2 fin 4 mais durant la stagiun bassa en las branschas d' hotellaria e da construcziun, ch' èn – cun totalmain 37' 000 lavurantas e lavurants – las branschas cun l' occupaziun la pli gronda. 
En il Grischun sco chantun da cunfin è la branscha da construcziun plinavant exponida dapli che en auters lieus a la concurrenza estra, la quala ha tuttina tramess l' onn passà 4' 800 forzas da lavur en noss chantun. 
Malgrà questas cundiziuns generalas difficilas appartegna il Grischun – ensemen cun Appenzell dadens, cun Uri e cun Sursilvania – a quels chantuns che han dapi onns las quotas da dischoccupaziun las pli bassas en tut la Svizra. 
L' onn passà ha la quota da dischoccupaziun importà en media 1.8% en il chantun Grischun. 
La media da tut la Svizra sa chattava percunter a 3.7%. 
Differents chantuns da la Svizra franzosa han gì quotas da dischoccupaziun tranter 6% e 7.5%. 
Pitschna dischoccupaziun da giuvenils 
In fatg allegraivel en il Grischun è er che la dischoccupaziun da giuvenils è relativamain bassa. 
Actualmain ha il chantun 56 persunas dischoccupadas en la categoria da vegliadetgna da 15 fin 19 onns ( stadi: avrigl 2010). 
Quai correspunda ad ina quota da dischoccupaziun da 0.9% en questa categoria. 
En l' entira Svizra sa chattava questa quota da dischoccupaziun tar 3%. 
Pertutgada pli ferm è la categoria da 20 fin 24 onns. 
Cun ina quota da dischoccupaziun da 3% n' avevan totalmain 283 persunas nagina lavur en questa categoria en il chantun. 
En l' entira Svizra era questa quota a 5.7%. 
Intermediaziun da lavur effizienta tras ils CIL 
L' incumbensa primara dals centers regiunals per intermediaziun da lavur ( CIL) è ina intermediaziun svelta da persunas che tschertgan ina plazza en il martgà da lavur. 
Tenor in studi ch' è vegnì fatg per incumbensa dal secretariat da stadi per l' economia ( SECO) dattan las patrunas ed ils patruns grischuns in bun attestat als CIL en il chantun. 
Ils CIL furneschan lur prestaziuns en moda effectiva ed effizienta. 
Ultra da l' intermediaziun da persunas che tschertgan ina plazza sustegnan ils CIL er las patrunas ed ils patruns a la tschertga da forzas da lavur a l' exteriur. 
Uschia è mintga CIL en cas da derasar, sin giavisch, annunzias da plazzas en l' entira Europa. 
Ils CIL han ultra da quai contacts cun autoritads dal martgà da lavur en l' entira Europa. 
Trenar las forzas da lavur 
Cun ina vasta paletta d' uschenumnadas mesiras per il martgà da lavur promova l' uffizi chantunal per industria, mastergn e lavur ( UCIML) la cumpetitivitad da persunas che tschertgan ina plazza sin il martgà da lavur. 
Uschia vegnan – en il rom d' in project da gastronomia – forzas da lavur auxiliaras avischinadas respectivamain approfundadas en differentas activitads da la gastronomia e da l' hotellaria, sco per exempel en l' agid da cuschina, en il service u en la linscharia. 
En il curs general da construcziun emprendan persunas che tschertgan ina plazza – ultra da l' utilisaziun da diversas maschinas da construcziun – las activitads las pli differentas sco manual e plinavant ils princips da la segirezza a la plazza da lavur en la branscha da construcziun. 
In instrument d' integraziun impurtant èn er ils praticums che mainan savens ad ina plazza fixa. 
Diminuziun da la lavur a temp reducì 
Il svilup da l' entira economia lascha supponer che la lavur a temp reducì sa diminueschia anc vinavant ils proxims mais. 
Actualmain lavuran anc 26 manaschis cun 941 lavurantas e lavurants a temp reducì ( stadi: avrigl 2010). 
L' avrigl da l' onn precedent avevan anc 56 interpresas cun 2' 052 lavurantas e lavurants annunzià lavur a temp reducì. 
Ils pajais ed ils chantuns da la regiun dal Rain alpin recruteschan communablamain forzas spezialisadas 
Malgrà che las quotas da dischoccupaziun èn relativamain autas en Svizra ed en l' Europa, mancan anc adina forzas spezialisadas en il spazi economic da la Val dal Rain, en spezial tecnicistas e tecnicists sco er inschigneras ed inschigners. 
L' incumbensa da recrutar las forzas spezialisadas necessarias prenda il chantun Grischun per mauns ensemen cun ses vischins da la regiun dal Rain alpin, numnadamain il Liechtenstein, il Vorarlberg e Son Gagl. 
En il center stat ina commerzialisaziun communabla da la regiun attractiva dal Rain alpin en tut l' Europa. 
La rait internaziunala da las autoritads dal martgà da lavur vegn ad esser in agid impurtant en chaussa. 
Concurrenza estra en la branscha da construcziun 
L' onn passà eran activas 2' 300 interpresas estras cun 4' 800 forzas da lavur en il Grischun. 
Passa 90% da questas interpresas eran manaschis da l' industria principala e secundara da construcziun. 
En collavuraziun cun il post da controlla da la lavur dal Grischun èn vegnids controllads 1' 520 manaschis cun 3' 900 lavurantas e lavurants. 
Er sche la cumissiun professiunala paritetica n' ha betg anc terminà l' evaluaziun da questas controllas, ston ins partir dal fatg che var 30% fin 40% dals manaschis esters controllads n' hajan betg observà ils salaris minimals u hajan cuntrafatg a las disposiziuns davart il temp da lavur. 
Per garantir a las interpresas indigenas cundiziuns da concurrenza gistas èsi indispensabel che la concurrenza estra sa tegnia vi da las disposiziuns davart il salari e davart il temp da lavur che valan qua tar nus. 
La rait cumpacta da controlla, ch' è vegnida stendida dal UCIML e dal post da controlla da la lavur dal Grischun, fa effect. 
En cumparegliaziun cun ils onns precedents è il dumber da cuntravenziuns sa reducì. 
Communicaziun da la regenza dals 27 da matg 2010
La restricziun da la dispensaziun directa da medicaments tras la media u tras il medi duai puspè vegnir abolida en il chantun Grischun. 
En sia ultima sesida ha la regenza grischuna avert la consultaziun tar ina revisiun parziala correspundenta da la lescha da sanadad. 
Ultra da quai ha la regenza concludì d' augmentar las contribuziuns chantunalas a las organisaziuns linguisticas Lia rumantscha, Pro Grigioni italiano ed Uniun grischuna da las Gualsras e dals Gualsers. 
La restricziun da la dispensaziun directa da medicaments tras la media u tras il medi duai vegnir abolida 
La restricziun da la dispensaziun directa da medicaments tras la media u tras il medi duai puspè vegnir abolida en il chantun Grischun. 
La regenza grischuna ha deliberà per la consultaziun il sboz correspundent per ina revisiun parziala da la lescha da sanadad. 
Tenor la restricziun da la dispensaziun directa che vala dapi l' onn 1984 dastgan medias e medis en il Grischun manar in' apoteca privata mo, sche la pratica sa chatta en ina vischnanca che n' ha betg in' apoteca publica. 
Las medias ed ils medis che n' han betg ina permissiun per manar in' apoteca privata èn mo autorisads da duvrar medicaments durant la consultaziun sco er da consegnar per mintga diagnosa l' unitad originala la pli pitschna d' in medicament. 
Questas restricziuns legalas duain ussa puspè vegnir stritgadas. 
Da l' autra vart prevesa il sboz da la lescha da deliberar las apotecas publicas da l' obligaziun da mantegnair di e notg in servetsch d' urgenza permanent per garantir il provediment da la populaziun cun medicaments. 
Ina retschertga ch' è vegnida fatga dal departament da giustia, segirezza e sanadad ha mussà che las finamiras ch' èn vegnidas persequitadas cun introducir la restricziun n' èn betg vegnidas cuntanschidas. 
Cunter tuttas aspectativas èn vegnidas avertas en il Grischun mo paucas apotecas novas ordaifer ils centers. 
En quai che reguarda il provediment cun medicaments dependa la populaziun en grondas parts dal chantun anc adina da las medias e dals medis che pratitgeschan là. 
La restricziun dal dretg da la dispensaziun directa tras la media u tras il medi ha chaschunà ch' il Grischun n' è – envers ils auters chantuns da la Svizra da l' ost – betg attractiv per avrir ina nova pratica u per surpigliar ina pratica existenta. 
L' aboliziun da la restricziun che vegn proponida ussa duai render il Grischun puspè pli attractiv per medias e per medis che pratitgeschan sin agen quint. 
Uschia vul il Grischun er far frunt a la mancanza da medias e da medis dal provediment medicinal da basa che sa manifestescha e garantir il provediment medicinal futur da la populaziun. 
Ils documents da consultaziun pon ins consultar sin la pagina d' internet dal departament da giustia, segirezza e sanadad http://www.djsg.gr.ch sut la rubrica " temas/projects ". 
La consultaziun dura fin ils 31 d' avust 2010. 
Las organisaziuns linguisticas survegnan dapli contribuziuns chantunalas 
Il chantun Grischun augmenta sias contribuziuns a las trais organisaziuns linguisticas Lia rumantscha, Pro Grigioni italiano ed a l' Uniun da las Gualsras e dals Gualsers dal Grischun. 
Quai ha concludì la regenza grischuna. Ella ha approvà in augment a temp limità da las contribuziuns chantunalas. 
A la Lia rumantscha ed a la Pro Grigioni italiano vegnan concedidas a temp limità contribuziuns da gestiun supplementaras extraordinarias da mintgamai 60' 000 francs per onn per ils onns 2011 e 2012. 
La Lia rumantscha survegn tras quai ina contribuziun annuala da totalmain 500' 000 francs e la Pro Grigioni italiano ina contribuziun totala da 170' 000 francs. 
Las contribuziuns per ils onns 2013 fin 2016 vegnan a stuair vegnir regladas en ina nova cunvegna da prestaziun. 
A chaschun d' ina nova cunvegna da prestaziun ( 2011-2014) vegn er la contribuziun annuala a l' Uniun da las Gualsras e dals Gualsers augmentada per 30' 000 francs ad ina contribuziun totala da 155' 000 francs. 
La regenza motivescha quest augment cun la situaziun finanziala speziala da las organisaziuns linguisticas. 
Pervia da quai è ella sa declerada pronta – en il senn d' in act da bainvulientscha – d' aderir parzialmain als giavischs. 
Per motivs da princip, dentant er per ponderaziuns giuridicas n' è il chantun però betg en il cas da star bun per largias tar la finanziaziun da la confederaziun. 
Ultra da quai vegn la regenza a s' engaschar tar la confederaziun, per ch' ils agids finanzials federals che sa basan sin ina lescha na vegnian betg bloccads per onns. 
Infurmaziuns: 
cusseglier guvernativ dr. Martin Schmid, schef dal departament da finanzas e vischnancas, tel. 081'257'32'01 
Da vischnancas e da regiuns 
Differentas vischnancas: La regenza approvescha il project " Reparaziun d' averturas 2010 ", in project collectiv da differentas vischnancas. 
Tras il project duain vegnir reparadas diversas vias da guaud. 
Als custs da totalmain 85 objects da reparaziun vegnan garantidas contribuziuns da maximalmain 9' 849' 000 francs. 
Filisur: A la vischnanca da Filisur vegn garantida e deliberada ina contribuziun da 61' 740 francs per la 1. etappa da la renovaziun dal provediment d' aua. 
Schiers: Al consorzi d' aua Schuders da la vischnanca da Schiers vegn garantida ina contribuziun da 146' 160 francs per engrondir il provediment d' aua. 
Molinis: La revisiun parziala da la planisaziun locala da la vischnanca da Molinis dals 25 da settember 2008 vegn approvada. 
Seglias: La revisiun parziala da la planisaziun locala " zona d' explotaziun Campi " ch' è vegnida concludida ils 14 da settember 2009 da la vischnanca da Seglias vegn approvada. 
Contribuziuns chantunalas a differentas instituziuns 
Finanz Infra SA, Laax: Cun resalva da la finanziaziun totala reglada vegn concedì – en il rom da la nova politica regiunala da la confederaziun ( NPR) – in credit dad 1' 280' 000 francs a la Finanz Infra SA, Laax, per construir l' indriz d' ennavar Grauberg Flem. 
Ultra da quai vegn garantida ina contribuziun chantunala da 215' 475 francs. 
Projects da vias 
La regenza ha approvà totalmain 3' 463' 000 francs per construir e per sanar ils suandants trajects da vias: 
- via da Breil: lavurs d' impressari Dardin – Breil 
- via d' Engiadina: lavurs da cuvrida tar l' access da Scuol ost 
- via sursilvana: correcziun da la via Trin-Mulin – Felsbach 
Cun grischunBIKE a la regiun principala da velos da muntogna
Cun il project grischunBIKE vul il Grischun daventar la regiun turistica la pli impurtanta en il sectur dals velos da muntogna. 
En collavuraziun cun represchentantas e cun represchentants dal turissem e da l' economia ha il chantun laschà elavurar in concept correspundent. 
Quel duai vegnir realisà ils proxims onns cun expensas totalas da circa 3.6 milliuns francs. 
Tenor il concept directiv per l' economia dal Grischun 2010 duai il chantun Grischun daventar la regiun da vacanzas principala da las Alps cun products turistics d' auta qualitad. 
L' uffizi per economia e turissem sco er il post spezialisà per il traffic betg motorisà da l' uffizi da construcziun bassa han lantschà in project cun la finamira da posiziunar il Grischun sco purschider principal da recreaziun activa en la natira cun las disciplinas velo da muntogna, viandar, chaminar nordic e viandar d' enviern sco er cun ulteriuras activitads da la mobilitad cun forza umana ( Human Powered Mobility). 
En in emprim pass fa in biro extern in concept concret per la disciplina " velo da muntogna ". 
En intervistas cun las destinaziuns turisticas e cun autras purtadras e purtaders da prestaziuns turisticas èn vegnidas evaluada la situaziun actuala, definidas finamiras e proponidas mesiras concretas. 
Cun totalmain 3.6 milliuns francs inclusiv las atgnas prestaziuns da las parts participadas duain vegnir realisadas circa 30 mesiras en ils onns 2010 fin 2013. 
Ina rolla impurtanta giogan standards da qualitad liants ed instruments standardisads che permettan a las singulas destinaziuns da sviluppar vinavant lur purschidas specificas sin in standard aut e da las vender sut il label " Grischun ". 
Il concept ha chattà in resun positiv a chaschun da la vasta consultaziun ch' è vegnida fatga en il chantun. 
La fin da mars ha la regenza approvà il project ch' è vegnì inoltrà dal post spezialisà per il traffic betg motorisà ed ha deliberà ina contribuziun da tut en tut maximalmain 1.5 milliuns francs or dals meds finanzials da la nova politica regiunala da la confederaziun. 
La fundaziun grischuna per innovaziun, svilup e perscrutaziun ha garantì per entant 500' 000 francs. 
Ina ulteriura contribuziun substanziala vegn empermessa, sch' il project sa sviluppa cun success. 
In cussegl consultativ, dal qual fan part commembras e commembers da l' economia turistica sco er in represchentant da las organisaziuns grischunas da l' ambient, è vegnì installà da l' uffizi per economia e turissem e vegn ad accumpagnar stretgamain quest project. 
Sut la direcziun dal post spezialisà per il traffic betg motorisà è quest project vegnì lantschà en il fratemp. 
En in emprim pass vegn ina direcziun da project externa a priorisar las mesiras per l' emprima etappa da realisaziun 2010 - 2011 e vegn a las elavurar alura detagliadamain cun gruppas da lavur che sa cumponan specificamain tenor las mesiras. 
Las emprimas realisaziuns concretas avessan da pudair vegnir fatgas gia per la stagiun da stad 2011. 
Certificats per las novas bibliotecaras
En il Grischun han 16 bibliotecaras terminà dacurt lur furmaziun supplementara e survegnì il certificat da la cuminanza da lavur da las bibliotecas svizras da lectura publica ( CLP). 
En las passa 50 bibliotecas da scola e bibliotecas communalas dal chantun vegn prestada ina lavur da biblioteca cumpetenta, e quai cun il sustegn da la biblioteca chantunala dal Grischun. 
En la biblioteca chantunala dal Grischun vegnan purschidas regularmain furmaziuns supplementaras correspundentas per persunas creschidas. 
Questas furmaziuns supplementaras adempleschan las prescripziuns da qualitad da las directivas vertentas da la cuminanza da lavur da las bibliotecas svizras da lectura publica ( CLP). 
Ils curs vegnan organisads – en num da la cumissiun da bibliotecas dal chantun Grischun – da l' incumbensada chantunala da las bibliotecas Nelly Däscher. 
Il curs fundamental da la CLP terminescha suenter 27 dis d' instrucziun cun in examen. 
Dacurt han 16 absolventas survegnì il certificat da la CLP a chaschun da la festa da finiziun. 
En ses pled ha la manadra da l' uffizi da cultura, Barbara Gabrielli, gratulà a las bibliotecaras da la CLP e las ludà per lur engaschament. Plinavant ha ella menziunà ch' ellas possian ussa integrar las enconuschientschas en lur bibliotecas ch' èn instituziuns communalas da basa. 
I valia la paina da nizzegiar sinergias, da sa preschentar communablamain e da furmar ina rait ensemen cun las autras bibliotecas grischunas. 
Las purschidas ed ils servetschs da las singulas bibliotecas possian uschia vegnir accordads in cun l' auter en moda optimala. 
In certificat han survegnì: 
Monika Erhart, Maiavilla; Barbara Frehner, Son Gagl; Elisabeth Gehrig, Tavau Plaz; Paula Giger-Barandun, Grüsch; Anna Giudicetti Rizzi, Soazza; Ruth Grünenfelder Flury, Scuol; Odette Hartmann, Zizers; Cornelia Immoos, Pfäffikon; Heidi Müller, Nossadunnaun; Lilli Reber, Arosa; Carita Riesen, Arosa; Christa Schulthess, Ebnat-Kappel; Gina Schutz-Jenal, Filisur; Annina Spirig, Son Gagl; Julia Waldhauser, Schmerikon; Lotti Weber, Tavau Wolfgang 
Infurmaziun per las medias: 
Ina fotografia da las absolventas po vegnir retratga tar la biblioteca chantunala, Nelly Däscher: tel. 081'257'28'37, e-mail: Nelly.Daescher@kbg.gr.ch 
Lieu da stgavament spectacular a Zizers: scuvrida da la curt roiala d'Otto I. dal 10avel tschientaner
Grazia al servetsch archeologic dal chantun Grischun vegnan exchavadas a Zizers restanzas d' edifizis dal 10avel tschientaner. 
Quellas pon vegnir identifitgadas cun la curt roiala d' Otto I. ( 912-973) ch' è menziunada en scrit. 
En quest connex sa tracti da la segunda curt roiala en Svizra ch' è vegnida cumprovada archeologicamain. 
Il lieu d' exchavaziun po vegnir visità venderdi, ils 4 da zercladur, e sonda, ils 5 da zercladur. 
A Zizers al Schlossbungert, in prà sut il chastè sura, èn vegnids tutgads l' onn 2003 mirs d' in edifizi svanì, e quai durant sondagis sutterrans per in project da construcziun. 
Suenter ch' il servetsch archeologic dal Grischun ha survegnì enconuschientscha da la ruina nunenconuschenta, èn vegnids fatgs immediatamain sondagis archeologics per sclerir la dimensiun e la vegliadetgna da las restanzas d' edifizis. 
Quai betg sco ultim per pudair communitgar al patrun da construcziun quant temp ch' i basegnia per far in' exchavaziun da l' entira surfatscha. 
La surpraisa è stada gronda, cur ch' igl è sa mussà ch' i sa chattia sut il terren dal Schlossbungert in' ovra da construcziun da gronda dimensiun da la fasa transitorica dal temp medieval tempriv al temp autmedieval. 
Per il servetsch archeologic dal Grischun è l' examinaziun archeologica cumpletta pir vegnida en dumonda a partir da quel mument ch' igl era avant maun la permissiun da construcziun uffiziala per l' abitadi da pliras famiglias. 
Per plirs motivs è questa permissiun pir stada avant maun la primavaira 2009. 
Dapi l' avust 2009 è il fossal avert fin a la profunditad da las restanzas dals edifizis medievals. Dapi lura vegn l' edifizi, ch' è unic per il Grischun, examinà dal servetsch archeologic. 
Supposiziuns confermadas 
L' emprima supposiziun exprimida ch' i sa tractia da la curt roiala da Zizers, ch' è documentada en scrit e che l' imperatur Otto I. ha regalà l' onn 955 a l' uvestg da Cuira Hartpert, è ussa vegnida confermada sin fundament da la dimensiun e da l' equipament constatà. 
Ils edifizis s' extendan numnadamain fin a la baselgia evangelic-refurmada e cumpiglian ina lunghezza d' almain 25 meters sco er ina ladezza da 13 meters. 
Ultra dal palaz imperial sin il Lindenhof a Turitg è quai pir la segunda curt roiala da la Svizra ch' è vegnida cumprovada archeologicamain. 
Ils indizis archeologics a Zizers tanschan anc almain dus tschientaners pli lunsch enavos. 
La curt pumpusa, nua ch' igl imperatur e sia suita sa fermavan durant lur viadis stentus da servetsch tras l' imperi sin via per l' Italia, duess gia avair existì dal temp da Carl il Grond. 
Fin a la donaziun en il 10avel tschientaner n' è l' edifizi betg restà en sia furma originala, sco quai che las examinaziuns archeologicas han mussà. 
Suenter in fieu durant il 9avel tschientaner èn vegnidas fatgas cuntinuadamain midadas en l' intern. Cun agid da mirs interns è la halla immensa vegnida sutdividida en unitads d' abitar, da cuschinar e da provisiun. 
Il 11avel/12avel tschientaner – ina indicaziun exacta dal temp n' è actualmain anc betg pussaivla – era l' edifizi uschè fitg en decadenza ch' el è vegnì bandunà. 
L' interiur da la ruina è alura vegnì duvrà sco santeri da la baselgia ch' è probablamain resultada da la chaplutta originala da la curt roiala. A la plazza da quella sa chatta oz la baselgia evangelic-refurmada. 
Al lieu da la curt roiala u en la proxima vischinanza stoi gia avair dà in abitadi durant il temp roman. 
Da questa epoca n' èn bain mantegnids nagins edifizis. Chats singuls inditgeschan dentant in vitg roman u in bain puril. 
Di da l' exchavaziun averta 
Il lieu d' exchavaziun a Zizers po vegnir visità venderdi, ils 4 da zercladur, e sonda ils 5 da zercladur. 
Ultra da las explicaziuns davart ils testimonis dals edifizis impressiunants dal 8avel, 9avel e 10avel tschientaner suenter Cristus e davart la professiun archeologica vegnan preschentadas differentas scienzas vischinas da l' archeologia. 
Quant ditg che las exchavaziuns a Zizers vegnan anc a durar, n' è anc betg clar per il mument. 
Communicaziun da la regenza dals 3 da zercladur 2010
A chaschun da sia ultima sesida ha la regenza grischuna approvà il project d' exposiziun per manar natiers aua en il Lag la Cauma. 
Ultra da quai ha ella tractà differentas fatschentas da vischnancas e da regiuns sco er concedì contribuziuns chantunalas a differentas instituziuns. 
Glisch verda al project per manar natiers aua en il Lag la Cauma 
Il project dal chantun che ha l' intent da manar natiers aua en il Lag la Cauma a Flem po vegnir realisà. 
La regenza grischuna ha approvà il project d' exposiziun correspundent. 
Il project prevesa da prender aua da l' aual Platt Alva e per part er da l' aual Flem durant sis fin otg emnas per onn e da manar natiers questa aua a l' aual Pulté che furnescha indirectamain sia aua al Lag la Cauma. 
Per far in' expertisa dal project e da ses effects è vegnì consultà in expert independent; sias recumandaziuns vegnan ussa resguardadas. 
En consequenza da quai han las organisaziuns per la protecziun da l' ambient retratg lur protesta. 
Las recumandaziuns da l' expert vegnan ussa integradas sco cundiziuns en il conclus d' approvaziun da la regenza. 
Uschia ston l' emprim vegnir analisadas eventualas funtaunas da substanzas nutritivas ( fosfat) en l' intschess dals auals Platt Alva e Flem. 
Qua tras duai vegnir garantida a lunga vista la qualitad da l' aua dal Lag la Cauma. 
L' inducziun da l' aua che vegn manada natiers vegn plinavant concepida uschia, ch' i po vegnir reagì immediatamain sin eventualas midadas da la qualitad da l' aua. 
Per quest intent vegnan observads cuntinuadamain en spezial er il turblament e la temperatura dal Lag la Cauma. 
L' october 2002 era vegnida tagliada ina sfendaglia da carst a l' intern dal tunnel da sviament da Flem en il rom da las lavurs da construcziun vi da quest tunnel. 
Silsuenter han ins stuì constatar che l' afflussiun sutterrana da l' aua en il Lag la Cauma sco er en autras auas è sa reducida. 
Da vischnancas e da regiuns 
Brusio: Per la sanaziun e per l' engrondiment da la serenera Li Geri garantescha la regenza a la vischnanca da Brusio ina contribuziun da maximalmain 116' 620 francs. 
Morissen: A la vischnanca da Morissen vegn garantida e deliberada ina contribuziun da 69' 840 francs als custs per la 1. etappa da la sanaziun e da l' engrondiment dal stabiliment dal provediment d' aua. 
Ramosch: A la vischnanca da Ramosch vegn garantida ina contribuziun da maximalmain 217' 958 francs per construir la nova serenera Seraplana ed il chanal per aua da plievgia e da naiv Fallun – Poz. 
Farschno: La revisiun parziala da la planisaziun locala da la citad da Farschno dals 4 da december 2009 vegn approvada. 
Contribuziuns chantunalas a differentas instituziuns 
Surselva turissem SA: A la Surselva turissem SA vegn garantida ina contribuziun da totalmain 900' 000 francs als custs da transfurmaziun per furmar in' organisaziun turistica regiunala ( OTReg). 
Valposchiavo Calcio: Per il project " Il calcio ti riporta in Valle " ( Il ballape ta maina puspè en la val) survegn l' uniun " Valposchiavo Calcio " ina contribuziun da maximalmain 16' 500 francs or dal fond da sport. 
Projects da vias 
La regenza ha approvà totalmain 2' 302' 000 francs per construir e per sanar ils suandants trajects da vias: 
- via da Samignun: lavurs d' impressari e da cuvrida, S­chalun – Val Pischöt 
- via da Sporz: lavurs da cuvrida, Casa Selva – spartavias Tgantieni 
Retscha d'occurrenzas transcunfinalas &quot;Sanadad tenor las schlattainas: maletgs dal corp&quot;
" Sanadad tenor las schlattainas: maletgs dal corp " è ina retscha d' occurrenzas transcunfinalas che vegn preschentada dals posts spezialisads per dumondas d' egualitad dal principadi da Liechtenstein, da la regiun dal Vorarlberg e dals chantuns Appenzell dador e Grischun dals 8 da zercladur fin ils 10 da november 2010. 
A Cuira han lieu gievgia, ils 17 da zercladur, e venderdi, ils 18 da zercladur, duas occurrenzas cun in' exposiziun " Zona libra da barbies " sco er cun referats davart il tema " Giuven, bain proporziunà e curunà da success? 
" en il center da furmaziun per la sanadad ed ils fatgs socials. 
Oz vegn il corp perfetg celebrà da las medias sco norma. 
Il medem mument survegnin nus la missiva che nus pudain crear sezzas e sezs in corp perfetg – sche nus investin mo temp e daners avunda per quai. 
Tuttina paran las normas da las medias d' esser nuncuntanschiblas, en spezial sche nus considerain che las fotografias da supermodels èn retuschadas fermamain cun il computer. 
Pertge vegn celebrà in tal cult enturn il corp? 
Tge effects ha la fixaziun sin la cumparsa corporala perfetga per nossa sanadad e per la conscienza da nus sezzas e da nus sezs, per la cuntentezza cun nus sezzas e cun nus sezs? 
Tge pretsch pajan mattas e mats, dunnas ed umens per cuntanscher in maletg dal corp ideal? 
En questa retscha d' occurrenzas transcunfinalas " Maletgs dal corp " vulan ils posts spezialisads per dumondas d' egualitad s' avischinar a quest problem cumplex nà da la sanadad, da la psicologia e da la soziologia e mussar si las differenzas tranter las schlattainas. 
Referats, exposiziun, films curts e preschentaziun " Il maletg dal corp en la reclama " 
L' onn europeic per l' egualitad da las schanzas 2008 han ils quatter posts spezialisads dal principadi da Liechtenstein, da la regiun dal Vorarlberg e dals chantuns Appenzell dador e Grischun organisà e realisà la retscha d' occurrenzas " Medischina tenor las schlattainas: sanadad feminina – sanadad masculina ". 
Or da quai èn sa sviluppads quatter referats davart il tema dal maletg dal corp, ina exposiziun cun il titel " Zona libra da barbies " dal center da mattas Amazone da Bregenz, ina preschentaziun tar " Maletgs dal corp – realitads construidas da dunnas e d' umens en la reclama ", films curts davart maletgs dal corp ed in test persunal davart la reflexiun dal maletg dal corp persunal. 
Cumenzament il zercladur 
Il Vorarlberg cumenza cun la retscha d' occurrenzas ils 8 da zercladur 2010 cun il tema " La pussanza dal maletg dal corp ". 
Il Grischun cuntinuescha cun la retscha ils 18 da zercladur cun " Giuven, bain proporziunà e curunà da success? ". 
Suenter la pausa da stad haja num ils 20 da settember en l' Appenzell dador " Betg pli giuven – anc betg vegl ". 
Il Liechtenstein terminescha ils 10 da november 2010 questa retscha d' occurrenzas cun il tema " Daventar pli vegl – restar viscal ". 
Occurrenzas a Cuira 
Vernissascha da l' exposiziun " Zona libra da barbies " en il center da furmaziun per la sanadad ed ils fatgs socials ( CSS) a Cuira, gievgia ils 17 da zercladur 2010, a las 17.00. Questa exposiziun po vegnir visitada venderdi, ils 18 da zercladur, da las 8.00 fin las 18.00. 
Occurrenza " Giuven, bain proporziunà e curunà da success? 
": referats: dr. med. 
Bettina Isenschmid " La fom feminina – aspects dal cumportament da mangiar specifics per la schlattaina en la cussegliaziun ed en la terapia " e Frank Luck " Mes corp mussa, tgi che jau sun … maletgs dal corp ed umens giuvens – Co pudess vesair ora in midavista? 
", che vegn suandà d' in apero, auditori dal center da furmaziun per la sanadad ed ils fatgs socials ( CSS) a Cuira, venderdi, ils 18 da zercladur 2010, a las 18.00. 
Resultats da l'enquista davart la tscherna da professiun e da scola dals giuvenils grischuns che bandunan la scola 2010
L' enquista " Co vai vinavant suenter la scola? " che vegn fatga mintga onn dapi l' onn 2004 mussa per quest onn resultats ch' èn tuttavia encuraschants. 
Tenor questa enquista reusseschan 82% da las scolaras e dals scolars da far senza problems la midada dal temp da scola obligatoric en in emprendissadi u en ina scola da cuntinuaziun. 
Il mument da l' enquista n' han mo 6.1% dals giuvenils anc betg decidì davart lur scolaziun futura u n' han anc betg chattà ina soluziun correspundenta. 
Per la stad 2010 èn annunziadas actualmain en l' indicatur da las plazzas d' emprendissadi INPLEM 20% dapli plazzas d' emprendissadi sco libras che l' onn passà. 
En emprima lingia po quai vegnir attribuì al dumber da scolaras e da scolars ch' è sa reducì sco er a la purschida da plazzas d' emprendissadi ch' è anc adina buna. 
Cun circa 70% sa chatta la quota da scolaras e da scolars ch' èn sa decidids per in emprendissadi sur la media dals ultims onns ( ca. 65%). 
Cumpareglià cun lur cumpognas èn bler dapli scolars che bandunan la scola sa decidids da far in emprendissadi. 
Anc adina sisum la glista da las professiuns d' emprendissadi da tuttas duas schlattainas stat la scolaziun commerziala. 
In emprendissadi sco spezialista da commerzi en detagl AFQ resp. sco spezialista da sanadad AFQ suonda sin las proximas plazzas da las scolaras che bandunan la scola. 
Tar ils scolars suondan sin la plazza 2 l' electroinstallatur e sin plazza 3 il cuschinier AFQ. 
Quasi duas giadas uschè blers umens giuvens sco dunnas giuvnas planiseschan ina scolaziun cun ina maturitad professiunala. 
Per l' enquista ch' è vegnida fatga la fin da l' avrigl han las persuna d' instrucziun da classa avisà 92 scolaras e scolars che n' han anc chattà nagina soluziun. 
Las experientschas dals onns passads dattan dentant curaschi er per quests giuvenils. 
Fin a l' enquista posteriura a la fin da quest onn da scola dastgass il dumber da scolaras e da scolars anc sa reducir fermamain. 
E quai betg sco ultim pervia dal sustegn tras la cussegliaziun professiunala dal chantun e tras ils coaches. 
Per in onn intermediar ( 10avel onn da scola, onn social, praticum, segiurn per emprender ina lingua estra u autra soluziun) èn sa decidids 11% da las scolaras e dals scolars dumandads. Questa via è vegnida tschernida bler pli savens da dunnas giuvnas che d' umens giuvens. 
11% han tschernì ina scola da cuntinuaziun. 
Er en quest cas surpassa il dumber da las dunnas giuvnas quel dals scolars che bandunan la scola. 
La cumissiun approvescha la lescha davart ils registers d'abitantas e d'abitants
La cumissiun dal cussegl grond per politica da stadi e strategia ha predeliberà il sboz da lescha da la regenza davart ils registers d' abitantas e d' abitants. 
Ella suonda en tut ils puncts las propostas da la regenza e propona al cussegl grond d' approvar il project. 
Il parlament vegn a tractar il project en la sessiun da zercladur. 
Sut il presidi dal president da la cumissiun Jon Domenic Parolini ha la cumissiun per politica da stadi e strategia predeliberà il sboz da la regenza davart la lescha davart ils registers d' abitantas e d' abitants per mauns dal cussegl grond. 
A la sesida che ha gì lieu a Scuol è er sa participà il cusseglier guvernativ Hansjörg Trachsel. 
Sin fundament da la legislaziun federala surordinada ston ils chantuns e las vischnancas armonisar ils registers d' abitantas e d' abitants sco er ulteriurs registers uffizials. 
Per quest intent sto er il chantun Grischun relaschar ina legislaziun executiva. 
L' armonisaziun dals registers ha la finamira d' unifitgar ils registers d' abitantas e d' abitants en ils chantuns ed en las vischnancas sco er ils gronds registers da persunas da la confederaziun en il sectur dal stadi civil, da las persunas estras sco er da las fugitivas e dals fugitivs. 
Ils differents registers vegnan midads uschia, ch' els pon vegnir cumparegliads areguard il cuntegn, areguard la nomenclatura ed areguard l' actualitad e ch' els pon vegnir preparads per la transmissiun electronica standardisada da las datas. 
Questa retschertga sin basa dals registers duai en spezial remplazzar il vegl sistem da la dumbraziun dal pievel. 
A partir da l' onn 2010 vegnan las datas rimnadas per mintga quartal directamain dals differents registers. 
Sin basa dals registers armonisads e sin basa da la transmissiun periodica da las datas po l' uffizi federal da statistica metter a disposiziun permanentamain basas statisticas actualas. 
Ultra da quai porta l' armonisaziun er anc auters avantatgs a la confederaziun, als chantuns ed a las vischnancas. 
Suenter avair discutà detagliadamain il project ha la cumissiun suandà las propostas da la regenza e propona al cussegl grond d' approvar il project. 
Culp da partenza da l'offensiva da qualitad per il turissem grischun
Sco ulteriur pass da la refurma dal turissem grischun lantscha l' uffizi per economia e turissem dal chantun Grischun in' offensiva da qualitad per segirar e per promover la qualitad. 
La finamira è da rinforzar – or da vista dal client – l' entira chadaina da servetschs en il turissem cun ina strategia da qualitad surordinada. 
Dapi ch' il cusseglier guvernativ Hansjörg Trachsel ha lantschà il project da refurma " Structuras cumpetitivas e repartiziun da las incumbensas en il turissem grischun " l' onn 2006, èsi capità bler en il turissem dal Grischun. 
La furmaziun da destinaziuns regiunalas sco tala vegn garantida a lunga vista sin basa da differents projects parzials. 
La promoziun da la qualitad da servetschs è il project parzial il pli nov da la refurma dal turissem grischun. 
Projects parzials accumpagnants 
L' economia da turissem è ina pitga impurtanta en il chantun Grischun. 
Il project da refurma ha la finamira da gudagnar novs giasts per il Grischun e da segirar plazzas da lavur. 
Divers projects parzials, sco per exempel la plattafurma turistica electronica, la promoziun d' in turissem che s' accorda cun la natira e cun la cultura, sistems da direcziun e da monitoring tar destinaziuns u ina nova finanziaziun dal turissem per il Grischun, duain sustegnair questa finamira en moda durabla. 
Finamira da l' offensiva da qualitad dal Grischun 
En in pajais cun auts pretschs sco la Svizra è la qualitad da products e da servetschs d' impurtanza decisiva. 
Per pudair satisfar optimalmain als basegns da las clientas e dals clients èn necessarias purschidas da gronda qualitad. Ina strategia da bunmartgà n' è nagina alternativa per il turissem grischun. 
Regiuns turisticas cumpetitivas ston ademplir ils basegns dal giast meglier che tut ils auters purschiders. 
Quai che sa chapescha da sasez tar las interpresas industrialas, duai er daventar il standard dal turissem grischun: In' auta qualitad sin l' entira chadaina da servetschs creescha satisfacziun tar ils giasts e giasts cuntents turnan puspè. 
Cun ina strategia intenziunada per segirar la qualitad duai questa filosofia vegnir rinforzada e promovida. 
In sistem per il manaschament da la qualitad surordinà ch' integrescha differents furniturs da servetschs, dentant er las vischnancas e la populaziun, duai crear las meglras premissas persuenter. 
En il center stat la meglieraziun da la qualitad da servetschs tar las destinaziuns, tar singulas purschidas e tar interpresas. 
L' offensiva da qualitad vegn a sa basar sin models, sin certificaziuns e sin standards da qualitad ch' èn sa cumprovads e na vegn betg a crear novs sistems e labels. 
Proxims pass 
Il project parzial " offensiva da qualitad dal Grischun " ha lieu en duas fasas: En l' emprima fasa vegn elavurà in concept per la strategia chantunala da segirar la qualitad. 
Cun integrar ina gruppa accumpagnanta duain esser avant maun las basas fin la fin da l' onn 2010. 
Ultra d' ina filosofia e strategia da qualitad communabla èn manegiads cun quai er indicaturs da qualitad e recumandaziuns per mesiras. 
L' uffizi per economia e turissem vegn sustegnì da l' institut per turissem e temp liber da la SATE a Cuira ( prof. 
dr. Philipp Boksberger), da l' institut da perscrutaziun per temp liber e turissem da l' universitad Berna ( prof. 
dr. Hansruedi Müller) e da la tune management &amp; training SA da Muri sper Berna ( dr. Rolf Widmer). 
En ina segunda fasa duain las mesiras elavuradas vegnir realisadas intenziunadamain. 
Nov currier da velo en las bibliotecas a Cuira
Dapi il 1. da matg collia da nov in currier da velo las tschintg bibliotecas a Cuira. 
Las utilisadras ed ils utilisaders ch' èn inscrits en las bibliotecas participantas han la pussaivladad da laschar purtar gratuitamain medias en la biblioteca da lur giavisch ubain da restituir medias en lur proxima biblioteca. 
Il nov servetsch vegn purschì en las bibliotecas dal center da furmaziun per la sanadad ed ils fatgs socials, da la scola auta da tecnica ed economia, da la biblioteca chantunala, da la scola auta da pedagogia e da la scola auta da teologia. 
Il currier da velo transporta tschintg giadas per emna cudeschs, da glindesdi fin venderdi. 
Cudeschs che vegnan empustads fin a las 15.00 en il catalog online ( http://www.aleph.gr.ch sco er http://www.nebis.ch) vegnan furnids fin circa a las 17.00 e stattan a disposiziun durant 7 dis per la retratga. 
Il currier da velo duai facilitar l' accessibladad da las medias al lieu. 
Ultra da quai èn las bibliotecas da la scola auta da tecnica ed economia colliadas cun il servetsch da currier surregiunal gratuit da la collavuraziun NEBIS. 
Uschia pon las utilisadras ed ils utilisaders er empustar cudeschs da Turitg sur la scola auta da tecnica ed economia ed als laschar furnir – per exempel – en la biblioteca chantunala. 
Il nov currier da velo è ina purschida dal project da cooperaziun " Bibliotecas da Cuira – cooperaziun tranter las bibliotecas scientificas ". 
Nov attest davart las enconuschientschas da la materia obligatoric per tut las possessuras e per tut ils possessurs da chauns a partir dal settember
La nova legislaziun federala davart la protecziun dals animals prescriva che las possessuras ed ils possessurs da chauns ston absolver ina scolaziun teoretica e pratica. 
Suenter in termin transitoric vegn questa pretensiun a vegnir controllada a partir dal settember 2010 da las vischnancas ch' èn las autoritads cumpetentas per ils fatgs da chauns. 
A chaschun d' ina dieta ha l' uffizi per la segirezza da victualias e per la sanadad d' animals infurmà las represchentantas ed ils represchentants da las vischnancas davart in concept simpel ed efficazi per controllar quest nov attest. 
Il 1. da settember 2008 è la nova ordinaziun federala davart la protecziun dals animals entrada en vigur. 
In element impurtant da questa midada da lescha è l' obligaziun da scolaziun ch' è prescritta per las possessuras e per ils possessurs d' animals. 
Uschia ston pudair preschentar en l' avegnir tut las possessuras e tut ils possessurs da chauns in attest davart las enconuschientschas da la materia ( AEM). 
Quel survegnan ellas ed els suenter ina scolaziun teoretica e pratica. 
Uschia ston ellas ed els cumprovar ch' ellas ed els èn s' acquistads las enconuschientschas, co ch' ins tegna e co ch' ins tracta in chaun e ch' ellas ed els èn abels da manar in chaun en il mintgadi en moda controllada. 
Questas prescripziuns da scolaziun valan atgnamain dapi il 1. da settember 2008. 
La confederaziun ha dentant concedì in temp transitoric da dus onns per las introducir. 
A partir dal 1. da settember 2008 ston pervia da quai tut las possessuras e tut ils possessurs da chauns absolver cun lur chaun questa scolaziun teoretica e pratica. 
Exceptà da quai èn las persunas che avevan cumprovadamain in chaun gia avant il 1. da settember 2008. 
Sche questas persunas s' acquistan però in chaun nov, ston ellas er absolver la part pratica da quest attest nov. 
Necessitad d' ina scolaziun teoretica e pratica 
Tenor las prescripziuns federalas ston tut las possessuras novas e tut ils possessurs novs da chauns che na possedevan il 1. da settember 2008 betg anc in agen chaun frequentar l' emprim in curs da teoria. 
Quel sto vegnir frequentà avant l' acquisiziun dal chaun nov e dura almain quatter uras. 
Il curs pratic sto alura vegnir frequentà entaifer in onn dapi l' acquisiziun dal chaun. 
Quest curs che vegn frequentà cun l' agen chaun consista d' almain quatter unitads. 
El è obligatoric per tut las possessuras e per tut ils possessurs da chauns. 
Tut ils curs en Svizra stattan sut la surveglianza da l' uffizi federal veterinar e vegnan purschids localmain en tut las regiuns. 
En il Grischun vegnan quests curs purschids en differents lieus. 
Controlla tras las vischnancas 
En il chantun Grischun èsi chaussa da las vischnancas da controllar, sche tut las possessuras e tut ils possessurs da chauns èn s' acquistads l' attest obligatoric davart las enconuschientschas da la materia. 
Per che questa nova mesira vegnia realisada en moda unitara entaifer il chantun, ha il post spezialisà per chauns da l' uffizi per la segirezza da victualias e per la sanadad d' animals dal Grischun elavurà in concept respectiv. 
Quel regla l' activitad da controlla e l' execuziun sin plaun communal da la scolaziun obligatorica da las possessuras e dals possessurs da chauns. 
La finamira è che las vischnancas possian far questa controlla cun structuras simplas e senza blera lavur administrativa supplementara. 
Il concept prevesa che las possessuras ed ils possessurs da chauns ston annunziar lur chaun nov fin a la vegliadetgna da sis mais tar la vischnanca. 
Il pli tard tar l' incassament da la taglia da chauns il segund onn suenter l' acquist d' in chaun ston las possessuras ed ils possessurs preschentar il nov attest obligatoric davart las enconuschientschas da la materia a las vischnancas per la controlla. 
Per realisar quest concept e sco plattafurma da discussiun organisescha l' uffizi per la segirezza da victualias e per la sanadad d' animals mesemna, ils 9 da zercladur 2010, en il Plantahof a Landquart in di d' infurmaziun per las vischnancas. 
La finamira da la dieta è quella da mussar als posts administrativs da las vischnancas soluziuns pussaivlas per realisar l' execuziun da questa incumbensa. 
Uschia duai er la populaziun vegnir rendida attenta anc ina giada a l' attest davart las enconuschientschas da la materia " chauns " avant ch' il termin transitoric legal è scadì. 
Sustegn da las vischnancas tras il post spezialisà per chauns 
Per ademplir las pretensiuns da la legislaziun federala e chantunala davart il tractament da chauns ha l' uffizi per la segirezza da victualias e per la sanadad d' animals stgaffì gia l' onn 2008 in agen post spezialisà per chauns. 
Quel è responsabel per l' execuziun da la legislaziun en quest sectur. 
Quest post spezialisà duai er gidar a promover la collavuraziun cun las vischnancas e sustegnair ellas en l' execuziun da lur incumbensas en il sectur dals chauns. 
En il center da sia lavur stat l' elavuraziun da tut las annunzias davart morsas da chauns e davart chauns cun in cumportament fitg agressiv en il Grischun. 
L' onn 2009 èn vegnids annunziads 154 cas da morsas da chauns en il chantun Grischun, nua ch' èn registrads tut en tut ca. 12' 800 chauns. 
Quai correspunda ad in pitschen augment cumpareglià cun l' onn precedent. 
La nova lescha chantunala davart ils fatgs veterinars ch' è er entrada en vigur il cumenzament da l' onn 2008 prevesa che chauns cun in cumportament extraordinari possian vegnir suttamess ad in test da cumportament. 
Sch' in chaun vegn classifitgà sco privlus, pon las autoritads chantunalas ordinar las mesiras necessarias. 
Communicaziun da la regenza dals 10 da zercladur 2010
En sia ultima sesida ha la regenza grischuna tractà differentas fatschentas da vischnancas e da regiuns sco er deliberà contribuziuns chantunalas ad instituziuns. 
Da vischnancas e da regiuns 
Haldenstein: La regenza ha approvà la revisiun parziala da la planisaziun locala che la vischnanca da Haldenstein ha concludì ils 25 da november 2009 en vista a la construcziun d' in implant d' energia dal vent en il territori " Oldis ". 
L' approvaziun è colliada cun cundiziuns dal dretg da l' ambient, en spezial en connex cun la protecziun dals utschels. 
Regiun Mesolcina: La revisiun parziala dals statuts da la regiun Mesolcina vegn approvada. 
Corporaziun regiunala Pro Partenz: La revisiun parziala dals statuts da la corporaziun regiunala Pro Partenz vegn approvada. 
Surses: La revisiun parziala dals statuts da l' uniun d' interess turistic da las vischnancas dal Surses vegn approvada. 
Contribuziuns chantunalas a differentas instituziuns 
Project da PISA: Suenter la terminaziun dal 4. ciclus ( 2007 fin 2010) dal studi da PISA ( Programme for International Student Assessment) sa participescha il chantun Grischun er en l' avegnir al project internaziunal. 
Quai ha lieu sco fin ussa en il rom da l' engaschament da la conferenza svizra da las directuras e dals directurs chantunals da l' educaziun publica ( CDEP). 
Per la participaziun dal chantun al project da PISA vegn messa a disposiziun a partir da l' onn 2011 ina contribuziun da 30' 000 francs. 
Projects da vias 
La regenza ha approvà totalmain 980' 000 francs per construir e per sanar il suandant traject da via: 
- via da l' Alvra: lavurs d' impressari e da cuvrida, Tranter ils Craps – Punt Ota 
Concurrenza per sviluppar ovras audio-visualas rumantschas: surdà per la segunda giada contribuziuns
La promoziun da la cultura dal chantun Grischun ha lantschà l' onn passà ina concurrenza per sviluppar projects e per promover scenaris da films documentars e da films dramatics rumantschs. 
Il cumenzament da zercladur èn vegnidas surdadas per la segunda giada contribuziuns ad ovras. 
Per trais projects da film èn vegnids concedids tut en tut 47' 000 francs. 
Da la fin d' avrigl fin la fin da matg han la commembra ed ils commembers da la cumissiun gì l' occasiun da giuditgar ils sis projects inoltrads. 
La cumissiun da concurrenza – che consista dad Esther Krättli Jenny, commembra da la cumissiun per promover la cultura, da Peter Egloff, publicist ed anteriur manader da program da la televisiun rumantscha, sco er dad Armon Fontana, uffizi da cultura, partiziun " promoziun da la cultura " – ha examinà la qualitad, la professiunalitad e l' autenticitad dals projects ch' èn vegnids inoltrads da las cineastas e dals cineasts. 
Durant la fasa da pilot dals onns 2009 e 2010 mettan l' uffizi federal da cultura, secziun " film ", e l' uffizi da cultura dal chantun Grischun, partiziun " promoziun da la cultura ", a disposiziun mintg' onn daners da promoziun. 
Quest onn èn vegnids concedids tut en tut 47' 000 francs per ils suandants projects da film: 
• Hercli Bundi, 1964 
Rumantsch – Generaziun 3.0, film documentar 
• Carla Hitz, 1974 
La Pulanera, film da dissegns animads 
• Menga Huonder-Jenny, 1965 
Unfànts a musica, film documentar 
Project da pilot durant dus onns 
Il project, ch' è per entant limità als onns 2009 e 2010, ha la finamira da meglierar las cundiziuns generalas per la cinematografia rumantscha. 
A medem temp è questa concurrenza da film ina contribuziun a la diversitad linguistica. 
La stad 2010 ha lieu – ensemen cun l' uffizi federal da cultura, secziun " film " – in' evaluaziun dal project da pilot. 
Suenter vegni decidì davart in' eventuala cuntinuaziun dal project. 
Resultats finals da las elecziuns da la regenza dals 13 da zercladur 2010
Ils resultats finals da las elecziuns da la regenza dad oz èn vegnids publitgads en l' internet sut /. 
Elegid ( a) s èn: 
Vuschs: 
Schmid Martin 
25' 720 
Janom Steiner Barbara 
24' 623 
Trachsel Hansjörg 
20' 530 
Cavigelli Mario 
19' 800 
Jäger Martin 
16' 034 
Autras persunas che han survegnì vuschs: 
Cahannes Renggli Barla 
14' 276 
Brand Heinz 
13' 070 
Gasser Josias F. 
8' 530 
Brosi Christian 
7' 748 
Kappeler Jürg 
4' 195 
Einzelne 
2' 284 
Maioritad absoluta 
15' 682 
Participaziun a la votaziun 
36.22% 
La survista detagliada dals resultats finals da las elecziuns da la regenza è publitgada en l' internet sut il suandant link /DE/publikationen/abstimmungenwahlen/regierungsratswahlen. 
Resultats finals da las elecziuns cirquitalas dals 13 da zercladur 2010
Ils resultats finals da las elecziuns cirquitalas dad oz èn vegnids publitgads en l' internet sut www.gr.ch. 
Las votantas ed ils votants dal Grischun han occupà da nov ils suandants mandats: 
presidenta cirquitala resp. president cirquital 
substituta u substitut da la presidenta cirquitala resp. dal president cirquital 
deputadas e deputads en il cussegl grond ( parlament chantunal) 
suppleantas e suppleants dal cussegl grond 
Ils resultats finals da las elecziuns cirquitalas èn publitgads en l' internet sut il suandant link /DE/publikationen/abstimmungenwahlen/kreiswahlen. 
Cunquai che betg tut ils mandats n' han pudì vegnir occupads, ha lieu in segund scrutini. 
Quel è fixà per dumengia, ils 4 da fanadur 2010. 
Las scheffas ed ils schefs da las regenzas da la ARGE ALP sa scuntran en il Tirol dal sid a lur 41. conferenza plenara: Temas centrals èn la politica da traffic e la politica dal clima 
En il center da la conferenza da las scheffas e dals schefs da las regenzas da la cuminanza da lavur da las regiuns alpinas ( ARGE ALP) da quest onn stat la deliberaziun da duas resoluziuns. 
En ina resoluziun sa dosta la ARGE ALP cunter l' admissiun da gigaliners en il territori alpin, l' autra resoluziun concerna il svilup cultural da la regiun alpina. 
Ultra da quai decidan las scheffas ed ils schefs da las regenzas davart la cuntinuaziun e davart la lantschada da differents projects, dals quals il Grischun ha inoltrà en tut trais projects. 
La conferenza – sut il presidi dal Tirol dal sid – ha lieu venderdi, ils 18 da zercladur 2010, ad Eppan. 
La ARGE ALP vul sa dustar cunter l' admissiun da gigaliners en il territori alpin. 
A chaschun da la 41. conferenza plenara che stat quest onn sut il presidi dal Tirol dal sid duain las scheffas ed ils schefs da las regenzas deliberar ina resoluziun correspundenta. 
Dapi plirs onns vegnan duvrads en Svezia ed en Finlanda vehichels utilitars cun ina lunghezza da 25 meters e cun in pais total da 60 tonnas. 
Sco ch' i vegn menziunà en il sboz da resoluziun, èsi evident – tenor l' avis da la ARGE ALP – che questas experientschas cun gigaliners na pon betg vegnir transferidas sin las valladas stretgas da las Alps. 
La rait da vias en il territori alpin na po betg vegnir adattada als basegns dals gigaliners, nun ch' i vegnia impundì lavur e custs sproporziunads. 
Perquai vulan las scheffas ed ils schefs da las regenzas da la ARGE ALP supplitgar l' uniun europeica da desister d' admetter gigaliners. 
Medemamain vulan ils pajais ed ils chantuns commembers da la ARGE ALP s' engaschar tar lur regenzas naziunalas, per che gigaliners vegnian scumandads en il traffic naziunal. 
Ultra da quai accentuescha la ARGE ALP sia opiniun che la politica da traffic stoppia partir da la finamira da spustar en moda uschè vasta sco pussaivel il traffic da rauba da la via sin meds da transport ecologics. 
La segunda resoluziun che duai vegnir deliberada a chaschun da la conferenza da las scheffas e dals schefs da las regenzas tracta il svilup cultural dal territori alpin. 
Per rinforzar la basa da l' identitad alpina duai il svilup rural vegnir promovì sin tut ils nivels. 
Planisà ina dieta davart tecnologias d' infurmaziun e da communicaziun 
Tar ils projects novs che duain vegnir approvads a chaschun da la conferenza da las scheffas e dals schefs da las regenzas tutga il project per realisar ina dieta davart tecnologias d' infurmaziun e da communicaziun ( ICT) ch' il Grischun ha inoltrà. 
La finamira è quella da rinforzar la cooperaziun transcunfinala en quest champ e da crear ina plattafurma per discussiuns d' expertas e d' experts, resguardond la situaziun speziala en il territori alpin. 
Per quest intent organisescha la ARGE ALP – ensemen cun la scola auta da tecnica ed economia ( SATE) da Cuira – il settember ina dieta d' expertas e d' experts a Cuira. 
Sco ulteriur tema central vegnan las scheffas ed ils schefs da las regenzas a discutar davart la politica dal clima. 
Il Tirol dal sid, che presidiescha la ARGE ALP, ha inoltrà in project che prevesa la realisaziun d' ina conferenza internaziunala davart il tema " midada dal clima ". 
La dieta che vegn ad avair lieu il settember 2010 duai mussar, co ch' il clima sa sviluppa en la regiun alpina e tge strategias ch' èn pussaivlas en las regiuns da la ARGE ALP per proteger il clima e per s' adattar a la midada dal clima. 
Dus projects grischuns cuntinueschan 
Tar ils projects currents, cun ils quals la ARGE ALP vul cuntinuar ils proxims onns, tutga il project " ARGE ALP sport " che vegn tgirà dal Grischun. 
Dapi intgins onns vegnan puspè realisadas cun success concurrenzas da sport en furma da gieus d' enviern e da stad en moda decentrala en ils pajais commembers. 
Er cun il project " Animals da rapina gronds en las Alps " duai vegnir cuntinuà. 
Quest project ch' è vegnì lantschà dal Grischun sa fatschenta cun l' urs, cun il luf u cun il luf-tscherver – animals da rapina gronds ch' eran ina giada da chasa en las regiuns alpinas. 
Prendida en mira vegn ina collavuraziun transcunfinala en il senn d' in barat d' experientschas sin plaun professiunal. 
Numerus projects novs èn vegnids inoltrads 
Per promover il contact tranter las burgaisas ed ils burgais lantscha e sa participescha la ARGE ALP ad ulteriurs projects internaziunals. 
Per mauns da la conferenza da las scheffas e dals schefs da las regenzas ha la giunta directiva inoltrà en tut indesch projects novs. 
Ultra da la conferenza davart il clima e da la dieta davart ICT vul la ARGE ALP elavurar in atlas da las Alps e lantschar in project per la segirezza sin pista. 
Dals projects novs fa plinavant part l' inoltraziun " Protecziun civila en cumparegliaziun – pussaivladads e vias d' optimaziun " sco er ina conferenza planisada davart il " corridor verd " per lung da las vias da traffic en differents pajais commembers da la ARGE ALP. 
Da Salzburg èn vegnids inoltrads ils projects " Diever da las resursas natiralas en il territori alpin per meglierar malsognas allergicas da la via respiratorica " sco er " Alps selvadias ", che ha l' intenziun da render pli enconuschentas las cuntradas protegidas dal territori alpin als giuvenils. 
Dal rest duai in project da l' academia europeica da talents a Lindau vegnir prolungà, il qual permetta als giuvenils in barat transcunfinal. 
La finala planisescha il Tirol da realisar ina dieta d' expertas e d' experts cun il titel " In avegnir communabel " davart il tema " integraziun " sco er da stabilir in forum per l' economia alpina da las auas en l' Europa. 
Il presidi mida dal Tirol dal sid a Salzburg 
Cun la conferenza da las scheffas e dals schefs da las regenzas va l' onn presidial da la provinza autonoma Bulsaun-Tirol dal sid a fin. 
Il presidi da la ARGE ALP vegn surdà ussa per 1 onn a Salzburg. 
La ARGE ALP, ch' è vegnida fundada l' onn 1972, è stada en tut l' Europa l' emprima uniun cumparegliabla d' unitads statalas ed autonomas ch' è sa furmada sin il plaun sut ils stadis naziunals e federals. 
Cun ina collavuraziun transcunfinala ha la ARGE ALP la finamira da tractar ils interess cuminaivels da ses commembers, cunzunt en il sectur cultural, social, economic ed ecologic. La ARGE ALP vul er svegliar la conscienza per la responsabladad cuminaivla per il spazi da viver alpin, promover ils contacts tranter las abitantas ed ils abitants dal territori alpin, rinforzar la posiziun dals stadis, da las regiuns, da las provinzas e dals chantuns e tgirar – ensemen cun autras instituziuns – la collavuraziun en l' Europa. 
Ulteriuras infurmaziuns: 
Ina survista dals projects da la ARGE ALP po vegnir chargiada giu /DE/Medien/Mitteilungen/MMStaka/Dokumente_MedienMitteilungen/Arge_Alp_Uebersicht_Projekte_2010.pdf. 
http://www.argealp.org/ 
Communicaziun da la regenza dals 17 da zercladur 2010
En sia ultima sesida ha la regenza grischuna tractà differentas fatschentas da vischnancas e da regiuns sco er deliberà contribuziuns chantunalas ad instituziuns. 
Da vischnancas e da regiuns 
Bregaglia: La regenza approvescha la revisiun parziala da la planisaziun locala che la vischnanca da Stampa ( dapi il 1. da schaner 2010 vischnanca da Bregaglia) ha concludì ils 3 da december 2009. 
Approvada vegn er la revisiun parziala da la planisaziun locala " Implant da gera Casaccia " che las anteriuras vischnancas da Stampa e da Vicosoprano han concludì ils 3 da december 2009 ed ils 10 da december 2009. 
Flem: La revisiun da la planisaziun locala che la vischnanca da Flem ha concludì ils 29 da november 2009 en reguard a la realisaziun da la surbajegiada gronda " Stennazentrum " vegn approvada. 
Contribuziuns chantunalas a differentas instituziuns 
Project collectiv " Reparaziun d' ovras da protecziun 2010 ": Il project " Reparaziun d' ovras da protecziun 2010 ", in project collectiv da differentas vischnancas, vegn approvà. 
Il project cumpiglia en tut 35 objects da reparaziun per la protecziun cunter privels da la natira. 
Als custs vegn garantida ina contribuziun da maximalmain 5' 499' 000 francs. 
Communicaziun da la regenza dals 24 da zercladur 2010
En sia ultima sesida ha la regenza approvà las prescripziuns da chatscha 2010. 
Quellas prevesan pitschnas adattaziuns tar la chatscha sin tschiervs, sin chavriels e sin chamutschs. 
Ensemen cun las prescripziuns da chatscha 2010 ha la regenza ultra da quai er gia fixà en moda lianta ils temps da la chatscha auta 2011. 
La regenza approvescha las prescripziuns da chatscha 2010. 
La regenza ha approvà las prescripziuns da chatscha per l' onn 2010. 
Quellas reglan la chatscha e determineschan, tge animals che dastgan vegnir sajettads. 
L' ultim enviern è disgraziada bler main selvaschina che l' enviern avant. 
L' effectiv da tschiervs è puspè sa revegnì svelt. 
La dumbraziun da la primavaira ha mussà l' effectiv il segund grond dals ultims 15 onns. 
El vegn stimà a var 13' 500 animals. 
Sin basa dal plan da prelevaziun da quest onn ston vegnir sajettads totalmain 4' 240 tschiervs. 
Cun quai ston vegnir sajettads 90 animals dapli che l' onn passà. 
Sch' ils plans da prelevaziun na vegnan betg ademplids durant la chatscha auta regulara, vegnan ils effectivs regulads en moda fina en il rom d' ina chatscha d' atun cumplementara durant ils mais da november e da december. 
L' effectiv da chavriels mussa ina leva tendenza vers ensi. 
El è anc cleramain pli bass che l' onn 2008. 
Per ch' ils effectivs da chavriels possian sa remetter vinavant, vegn mantegnida la limitaziun dal temp da chatscha da 17 dis. 
Ils effectivs da chamutschs mussan en pliras regiuns a vista mesauna ina leva tendenza vers engiu. 
Ils ultims onns èn quests animals – ultra dals disturbis pli e pli intensivs en lur spazi da viver e dals envierns dirs – er vegnids donnegiads da malsognas sco en spezial da la tschorvadad da chamutschs. 
Ils onns passads ha quella chaschunà perditas considerablas en bleras regiuns. 
Igl è difficil da prevair, tge consequenzas che quests facturs han. 
Pervia da quai èsi inditgà d' applitgar ina strategia prudenta. 
La chatscha sin chauras-chamutsch vegn reducida per quatter dis en tut il chantun e limitada en il contingent da trais e da tgira ad in animal feminin per chatschadra u per chatschader. 
La chatscha auta 2010 ha lieu dal 1. fin e cun ils 12 da settember 2010 sco er dals 20 fin e cun ils 28 da settember 2010. 
Ensemen cun las prescripziuns da chatscha 2010 ha la regenza er gia fixà en moda lianta ils temps da la chatscha auta 2011. 
Quella dura dals 3 fin ils 11 da settember 2011 sco er dals 19 fin ils 30 da settember 2011. 
Da vischnancas e da regiuns 
Avras: La revisiun parziala da la planisaziun locala da la vischnanca dad Avras, concludida ils 20 da november 2009, vegn approvada. 
Flem: La revisiun parziala da la planisaziun locala da la vischnanca da Flem, concludida ils 7 da mars 2010, che cumpiglia ina lescha davart la limitaziun e davart la direcziun da la construcziun d' abitaziuns secundaras vegn approvada cun ina resalva. 
Suraua: Al project per la protecziun cunter lavinas " Pala da Tgiern " garantescha la regenza ina contribuziun da maximalmain 255' 000 francs. 
Tujetsch: Al project per la protecziun cunter lavinas " Val Vadretg " vegn garantida ina contribuziun da maximalmain 484' 020 francs. 
Val S. Pieder: Il project " Dustanza cunter squatschs da naiv Leiserstrasse " vegn approvà da la regenza e sustegnì cun ina contribuziun da maximalmain 90' 000 francs. 
Contribuziuns chantunalas a differentas instituziuns 
Tgira da monuments: Il chantun sa participescha cun totalmain 397' 900 francs vi da differents projects da la tgira da monuments. 
Sustegnidas vegnan lavurs da restauraziun vi da la baselgia evangelica e vi da la tur a Farschno, la controlla restauratorica e la realisaziun dal plan da tgira da la baselgia evangelica Son Martin, Ziràn-Reschen, il mantegniment da la ruina dal chastè Tschanüff a Ramosch sco er la restauraziun da la baselgia evangelica da la S. Trinitad a Puschlav. 
Chasa d' emprendist ( a) s da l' Engiadin' ota: A l' instituziun responsabla vegn empermessa ina contribuziun chantunala da construcziun da maximalmain 85' 560 francs per lavurs da sanaziun supplementaras sco er per ina montascha. 
Projects da vias 
La regenza ha approvà totalmain 1' 480' 000 francs per construir e per sanar ils suandants trajects da vias: 
- via da Tràn: lavurs d' impressari Tgiern – Sur Moos 
Diversitad en il guaud – il Grischun s'engascha en moda exemplarica
L' uffizi forestal prenda l' onn internaziunal da la biodiversitad, proclamà da l' ONU, sco chaschun per demussar, co ch' i vegnan realisadas mesiras per promover la biodiversitad en il guaud. 
A l' orientaziun da las medias dals 24 da zercladur 2010 vegn declerada la tgira dals spazis da viver da las giaglinas taus a maun da l' exempel dal territori Stretg en vischinanza da las vischnancas da Laax e Flem. 
Questas mesiras han d' ina vart la finamira da mantegnair il spazi da viver da la giaglina taus che vala sco spezia d' utschels periclitada. 
Da l' autra vart è quest tip da guaud spezial cun sias pretensiuns variadas er in simbol per blers tips da guaud da muntogna. 
Uschia servan las stentas per tgirar ils spazis da viver da las giaglinas taus er a las numerusas autras spezias da plantas e d' animals dal guaud da muntogna. 
La biodiversitad simbolisescha la diversitad natirala. 
Latiers tutgan spazis da viver intacts, la ritgezza da spezias sco er l' amplezza genetica entaifer las singulas spezias. 
En il guaud grischun vegnan ils interess da la biodiversitad tractads tuttina sco autras funcziuns dal guaud sco per exempel la producziun da laina u la protecziun cunter privels da la natira. 
Grazia a la cultivaziun dal guaud planisada cun quità ed en moda prospectiva va l' utilisaziun da laina a pèr cun las mesiras a favur da la biodiversitad. 
Quai sa mussa en spezial tar la tgira da spazis da viver per la giaglina taus periclitada. 
Quasi 40% da l' effectiv svizzer da questa spezia d' utschels vivan en il chantun Grischun. 
Perquai sustegna l' uffizi forestal dal Grischun projects per meglierar il spazi da viver da questa spezia en il rom dal program per promover la biodiversitad. 
Selvicultura natirala 
Spezialmain effectiva per mantegnair la biodiversitad è la decisiun dal servetsch forestal per metodas natiralas per cultivar il guaud. Questas metodas vegnan applitgadas en la gronda part dal chantun Grischun. 
La selvicultura natirala collia l' utilisaziun dal guaud cun ils interess da la protecziun da la natira. 
Caracteristicas èn las lavurs cun las spezias da plantas localas, la renovaziun dals effectivs dal guaud cun agid da la regiuvinaziun natirala ( quai vul dir per regla senza plantaziuns), il tractament cun quità da spezias da plantas raras, er sch' ellas n' èn betg impurtantas economicamain, ed il laschar enavos laina morta en il guaud. 
La planisaziun per il svilup dal guaud ch' è vegnida introducida en il rom da la revisiun totala da la lescha chantunala davart il guaud l' onn 1996 ha chaschunà che las pretensiuns al guaud èn vegnidas resguardadas en moda sistematica en l' entir territori chantunal. 
Ultra da l' effect da protecziun cunter privels da la natira, da la producziun da laina, dal turissem, da l' agricultura e da la chatscha cumpiglian questas pretensiuns er la protecziun da la natira e da la cuntrada. 
Circa in onn avant la terminaziun da la planisaziun per il svilup dal guaud ch' è vegnida realisada en las regiuns, dispona il chantun Grischun d' in program equilibrà per promover la biodiversitad en il guaud. 
Da princip pon vegnir differenziads dus tips da mesiras: 
promoziun en il rom da surfatschas che vegnan designadas explicitamain sco surfatschas da prioritad natirala; 
promoziun secundara en il rom da mesiras ch' èn en emprima lingia drizzadas ad autras finamiras che a la protecziun da la natira; la tgira dal guaud da protecziun, l' utilisaziun da la laina e la promoziun da la biodiversitad sa laschan savens cumbinar fitg bain ina cun l' autra. 
Endrizzà 15 reservats da guaud natiral 
Ina part da las surfatschas da prioritad natirala han la finamira da garantir il svilup natiral dal guaud. 
En questas surfatschas che vegnan numnadas " reservats da guaud natiral " vegni desistì tant da l' utilisaziun forestala sco er da l' eventuala utilisaziun agricula. 
En ils ultims 4 onns èn vegnids endrizzads en il Grischun 15 reservats da guaud natiral cun ina surfatscha totala da bundant 3' 200 hectaras. 
Main enconuschentas fin ussa èn las activitads en connex cun l' autra part da las surfatschas da prioritad natirala. 
En questas surfatschas vegnan promovidas tschertas valurs natiralas cun agid da mesiras sistematicas. 
I sa tracta en spezial da: 
mantegnair guauds da lareschs; 
revalitar e mantegnair guauds da chastagners en las vals dal sid; 
promover guauds da ruvers sco er spezias da plantas raras, sco p.ex. taisch e fritga selvadia; 
revalitar urs dal guaud; 
tgirar spazis da viver da giaglinas taus. 
Exequidas vegnan questas mesiras tras ils manaschis forestals locals. 
La confederaziun ed il chantun sa participeschan als custs en la dimensiun da 70%. 
Dapi l' onn 2008 fan las mesiras per promover la biodiversitad part da la cunvegna da program " Biodiversitad en il guaud " tranter la confederaziun ed il chantun Grischun. 
En quella èn fixads la dimensiun da las mesiras sco er il sustegn finanzial tras la confederaziun. 
Per l' onn 2010 stattan a disposiziun meds finanzials federals e chantunals da totalmain 2' 285' 000 francs per la biodiversitad dal guaud. 
La regenza propona in'elecziun taciturna per las commembras e per ils commembers da las dretgiras districtualas
En il Grischun duai esser pussaivla en il futur in' elecziun taciturna per las commembras e per ils commembers da las dretgiras districtualas. 
La regenza grischuna ha deliberà la missiva correspundenta tar la revisiun parziala da la lescha davart ils dretgs politics en il chantun Grischun per mauns dal cussegl grond. 
Il parlament vegn a tractar quest project en la sessiun d' avust. 
La nova pussaivladad da l' elecziun taciturna duai vegnir stgaffida per tut ils scrutinis da las elecziuns da renovaziun e da las elecziuns cumplementaras per las commembras e per ils commembers da las dretgiras districtualas. 
In' elecziun taciturna è pussaivla en cas ch' il dumber da candidatas e da candidats correspunda al dumber da mandats che stattan a disposiziun. 
Per insumma pussibilitar en l' avegnir l' elecziun taciturna per las dretgiras districtualas sto vegnir introducida ina procedura d' annunzia. 
La revisiun da la lescha davart ils dretgs politics, che vegn proponida da la regenza, prevesa da concepir la nova procedura d' annunzia en ina moda administrativa uschè simpla sco pussaivel. 
La decisiun, sche l' elecziun taciturna ha lieu, duai vegnir prendida da la cumissiun administrativa da la dretgira districtuala cumpetenta. 
En cas ch' i n' ha betg lieu in' elecziun taciturna, duai dar sco fin ussa in scrutini public liber. 
Elecziuns taciturnas mo per las dretgiras districtualas 
Il motiv per las adattaziuns proponidas è ina incumbensa ch' è vegnida acceptada dal cussegl grond l' october 2008 e che pretenda d' introducir l' elecziun taciturna per las commembras e per ils commembers da las dretgiras districtualas. 
D' ina " elecziun taciturna " vegni discurrì, sch' i na vegnan – a chaschun d' ina elecziun tras il pievel – betg proponids dapli candidatas e candidats che quai ch' igl èn avant maun mandats, e sch' ina autoritad dastga declerar las candidatas ed ils candidats sco elegids en " elecziun taciturna ". 
La pussaivladad da l' elecziun taciturna, che n' ha nagina tradiziun en il Grischun, duai vegnir stgaffida mo per las elecziuns da las dretgiras districtualas. 
Pir cun la refurma da las dretgiras grischunas dals 12 da mars 2000 è vegnida introducida l' elecziun da las commembras e dals commembers da las dretgiras districtualas tras il pievel. 
A chaschun da las trais elecziuns dal pievel che han gì lieu fin ussa han las votantas ed ils votants mussà in interess plitost modest. 
Il 1. da zercladur 2008, a chaschun da las ultimas elecziuns, hai dà mo pli en paucs districts " elecziuns per propi ". 
En la gronda part dals districts n' avevi betg dapli candidaturas che mandats disponibels. 
Consequentamain è er la participaziun a las elecziuns stada pitschna. 
Sut questas circumstanzas pari giustifitgà per la regenza da crear la nova pussaivladad d' elecziuns taciturnas per las elecziuns da las dretgiras districtualas. 
Uschia sa laschan plinavant er spargnar custs considerabels per tut las instanzas e persunas participadas. 
La nova regulaziun gida dentant er a cumbatter elecziuns cun pitschnas participaziuns, perquai ch' ella impedescha scrutinis nunnecessaris tar elecziuns incontestadas. 
La novaziun duai ir en vigur l' onn 2012 en vista a las proximas elecziuns da renovaziun totala da las dretgiras districtualas. 
La finanziaziun da la tgira sto vegnir reglada da nov
Il chantun Grischun sto reglar da nov la finanziaziun da la tgira e l' adattar a las directivas da la confederaziun. 
La regenza grischuna ha deliberà la missiva correspundenta tar la revisiun parziala da la lescha per promover la tgira da persunas malsaunas. 
En il futur vegnan il chantun e las vischnancas a stuair impunder tut en tut 3.8 respectivamain 3.4 milliuns francs dapli per onn per finanziar la tgira. 
Da l' autra vart vegnan las assicuranzas da malsauns distgargiadas per circa 4.2 milliuns francs e las pazientas ed ils pazients per 2.6 milliuns francs per onn. 
Il cussegl grond vegn a tractar la fatschenta en la sessiun d' avust 2010. 
Il 1. da schaner 2011 entra en vigur la lescha federala davart la reordinaziun da la finanziaziun da la tgira. 
La finanziaziun dals custs da tgira vegn cun quai reglada da nov da las differentas purtadras e dals differents purtaders dals custs en il sectur ambulant e staziunar. 
Da nov vegni differenzià tranter prestaziuns da tgira duvradas a lunga vista e prestaziuns da la tgira acuta e transitorica suenter ina dimora a l' ospital. 
Las prestaziuns da la tgira acuta e transitorica pon vegnir furnidas durant maximalmain 14 dis. 
Las contribuziuns che l' assicuranza obligatorica per la tgira da persunas malsaunas paja a las prestaziuns da tgira vegnan fixadas da la confederaziun en moda unitara per l' entira Svizra tenor il basegn da tgira. 
Las persunas che basegnan tgira dastgan vegnir engrevgiadas cun maximalmain 20 pertschient da la contribuziun da tgira maximala da las assicuranzas da malsauns che vegn fixada dal cussegl federal. 
Ils chantuns ston reglar la finanziaziun dals custs restants. 
Las prestaziuns da la tgira acuta e transitorica vegnan finanziadas tenor las reglas da la finanziaziun dals ospitals. 
Las persunas che basegnan tgira na ston pia betg sa participar a quests custs. 
La reordinaziun federala da la finanziaziun da la tgira ha duas finamiras: D' ina vart na duain las cassas da malsauns betg vegnir engrevgiadas supplementarmain da prestaziuns da tgira che vegnan chaschunadas da la vegliadetgna. 
Da l' autra vart vul la confederaziun meglierar la situaziun economica precara da persunas che basegnan fitg blera tgira. 
Nova regulaziun en il sectur staziunar da las chasas da tgira 
La revisiun parziala da la lescha per promover la tgira da persunas malsaunas, che vegn proponida da la regenza, prevesa differentas adattaziuns per realisar la reordinaziun federala da la finanziaziun da la tgira. 
Il dretg da survegnir contribuziuns en il sectur staziunar han tut las chasas da persunas attempadas e da tgira che figureschan sin la glista chantunala da las chasas da tgira. 
Quai èn actualmain 48 instituziuns che mettan a disposiziun circa 2' 300 letgs da tgira. 
Quellas han il dretg sin contribuziuns da l' assicuranza obligatorica per la tgira da persunas malsaunas, sin la participaziun als custs tras las persunas che basegnan tgira, sin la finanziaziun dals custs restants per prestaziuns da tgira tras il maun public e sin contribuziuns dal maun public als custs da las prestaziuns da la tgira acuta e transitorica. 
La regenza fixescha ils custs renconuschids per la finanziaziun restanta sco er la participaziun maximala als custs tras las abitantas e tras ils abitants da las chasas da dimora, differenziads tenor differentas categorias sco custs da pensiun, custs da reparaziun e da renovaziun, custs d' assistenza e custs da tgira. 
Ultra dals custs da pensiun e d' assistenza ston da nov vegnir surpigliads er ils custs da reparaziun e da renovaziun exclusivamain da las abitantas e dals abitants da las chasas da dimora. 
A las abitantas ed als abitants da las chasas da dimora po vegnir messa a quint la participaziun als custs ch' è maximalmain pussaivla tenor la legislaziun federala. 
Las contribuziuns che las vischnancas ston pajar als custs da las prestaziuns da tgira ed als custs d' investiziun vegnan fixadas da nov en la lescha. 
Da chasas da tgira favuraivlas duain las abitantas ed ils abitants profitar e betg las vischnancas. 
Per quest intent vegni determinà per las chasas da tgira favuraivlas ch' ellas concepeschian las tariffas ch' ellas mettan a quint a lur abitantas ed a lur abitants en tala moda ch' i na resultian naginas reservas sproporziunadas. 
Ils custs restants per prestaziuns da tgira en il sectur staziunar che na vegnan betg cuvrids da las contribuziuns da l' assicuranza obligatorica per la tgira da persunas malsaunas e dals custs che dastgan vegnir adossads a las abitantas ed als abitants da las chasas da dimora, vegnan finanziads da nov tras il chantun cun 15 pertschient e tras las vischnancas cun 85 pertschient. 
Obligada da surpigliar ils custs è da nov quella vischnanca, nua che l' abitanta u l' abitant aveva ses domicil da dretg civil, avant che entrar en la chasa da dimora. 
La regenza fixescha la part da las indemnisaziuns ch' il maun public sto pajar per prestaziuns da la tgira acuta e transitorica ch' èn vegnidas concludidas tranter las assicuranzas da malsauns e las chasas da persunas attempadas e da tgira. 
Tenor il dretg federal sto questa part importar almain 55 pertschient. 
Nova regulaziun en il sectur ambulant 
En il sectur ambulant fixescha la regenza sco fin ussa ils custs renconuschids per las prestaziuns da tgira da tut las furnituras e da tut ils furniturs da prestaziuns ambulantas che han il dretg da survegnir contribuziuns, e da nov fixescha ella er ils custs che dastgan vegnir adossads maximalmain a las clientas ed als clients. 
En il senn dal princip da la politica da sanadad " ambulant avant staziunar " dastga vegnir messa a quint a las clientas ed als clients maximalmain la mesadad da la participaziun als custs per prestaziuns da tgira ch' è pussaivla tenor la legislaziun federala. 
En il sectur ambulant surpiglia il chantun 55 pertschient da la finanziaziun restanta dals custs da las prestaziuns da tgira. Las vischnancas da lur vart ston surpigliar 45 pertschient. 
Obligada da pajar è da nov medemamain la vischnanca da domicil da la clienta u dal client. 
Sin fundament dal dretg federal ston il chantun e las vischnancas er surpigliar da nov la finanziaziun restanta dals custs da tgira da tgirunzas e da tgirunzs cun activitad da gudogn independenta e dals custs dals servetschs da spitex senza incumbensa da prestaziun da las vischnancas. 
Sco fin ussa na survegnan tgirunzas e tgirunzs cun activitad da gudogn independenta – cuntrari als servetschs da spitex – betg contribuziuns dal maun public a las prestaziuns da tegnairchasa e da tgira sco er al servetsch da pasts. 
En quai che concerna ils custs da las prestaziuns da la tgira acuta e transitorica ch' il maun public sto pajar, vala confurm al senn la medema regulaziun sco tar las chasas da tgira. 
En il chantun Grischun vegnan las prestaziuns da tgira ambulantas furnidas oz da 21 servetschs ch' èn renconuschids da la regenza sco servetschs subvenziunabels. 
L' onn 2008 han circa 4' 600 clientas e clients duvrà quests servetschs da spitex. 
Custs supplementars da passa 7 milliuns francs per il maun public 
Cun la reordinaziun proponida da la finanziaziun da la tgira en il chantun vegn l' assicuranza obligatorica per la tgira da persunas malsaunas distgargiada tut en tut per var 4.2 milliuns francs per onn, e las persunas che abitan en chasas da dimora sco er las clientas ed ils clients da la spitex vegnan distgargiads tut en tut per 2.6 milliuns francs per onn. 
Quests ultims profiteschan dal fatg ch' ils imports da facultad libers da taglia vegnan auzads da la confederaziun tar las prestaziuns supplementaras. 
Custs supplementars da var 7.2 milliuns francs per onn vegnan percunter chaschunads al maun public tras la finanziaziun restanta ch' el sto surpigliar da nov. 
Tut en tut vegnan engrevgiads il chantun per 3.8 milliuns francs e las vischnancas per 3.4 milliuns francs per onn. 
Adattaziuns suenter la refusa da la NGF grischuna 
Suenter che las votantas ed ils votants dal Grischun avevan refusà ils 7 da mars 2010 la NGF grischuna, ha il project stuì vegnir surlavurà en divers puncts. 
Uschia sa basa la proposta da la missiva da nov sin la lescha vertenta per promover la tgira da persunas malsaunas e betg sco il sboz da consultaziun sin la lescha per promover la tgira da persunas malsaunas ch' è vegnida revedida parzialmain dal cussegl grond en connex cun la NGF grischuna. 
Tar la tgira ed assistenza a chasa en il sectur ambulant vegni partì da la tariffa vertenta da contribuziun chantunala da 55 pertschient dals custs che n' èn betg cuvrids e betg da la tariffa da contribuziun armonisada dad 85 pertschient tenor la NGF grischuna. 
Medemamain han stuì vegnir calculadas da nov las consequenzas finanzialas ch' il project ha per las singulas purtadras e per ils singuls purtaders dals custs. 
Deliberà la missiva tar il relasch d'ina lescha introductiva tar la lescha davart ils products terapeutics
En il chantun Grischun duai il tractament da medicaments vegnir reglà da nov ed adattà a las directivas da la confederaziun. 
La regenza grischuna ha deliberà la missiva correspundenta per relaschar ina lescha introductiva tar la lescha federala davart ils medicaments ed ils products medicinals ( lescha davart ils products terapeutics). 
L' intent da questa lescha è la protecziun da la sanadad tar il diever da medicaments. 
Il cussegl grond vegn a tractar la fatschenta en la sessiun d' avust 2010. 
Dapi l' entrada en vigur da la lescha federala davart ils medicaments ed ils products medicinals l' onn 2002 è il tractament da medicaments reglà per tut la Svizra en moda unifitgada. 
L' ultima ordinaziun executiva tar la lescha davart ils products terapeutics ha la confederaziun mess en vigur per il 1. d' october 2006. 
Il chantun sto ussa adattar sias disposiziuns dal sectur da medicaments a la legislaziun federala. 
En il champ da cumpetenza dals chantuns è restada la regulaziun dals manaschis da medicaments en il commerzi en detagl sco en spezial da las apotecas publicas e da las drogarias, dentant er da las apotecas privatas da persunas medicinalas sco er d' apotecas privatas dals ospitals e da las chasas da tgira. 
Qua è la confederaziun sa restrenschida a reglar tscherts secturs spezials, sco per exempel il martgà da spediziun, il scumond da far reclama e tschertas prescripziuns concernent l' inscripziun, concernent la consegna e concernent l' applicaziun da medicaments. 
La protecziun da la sanadad tar il diever da medicaments 
La proposta da la regenza da relaschar ina nova lescha introductiva tar la lescha federala davart ils medicaments ed ils products medicinals surpiglia per gronda part regulaziuns ch' existan gia. 
L' intent da questa lescha è en general quel da proteger la sanadad tar il diever da medicaments. 
Ella prevesa che tut ils manaschis da medicaments en il commerzi en detagl che vendan medicaments ston sa procurar ina permissiun dal chantun. 
Latiers tutgan apotecas publicas, apotecas privatas da dentistas e da dentists, d' ospitals, da clinicas e da chasas da tgira sco er drogarias. 
La lescha enumerescha las premissas da permissiun per ils differents secturs. 
Medemamain vegnan tut ils manaschis da medicaments che produceschan, che vendan u che depositeschan medicaments obligads da mantegnair in sistem per garantir la qualitad. 
Ina permissiun dal chantun dovran ultra da quai er las apotecas publicas, las apotecas d' ospitals u las drogarias che produceschan medicaments. 
Per medicaments che vegnan producids tenor in' atgna furmla datti ultra da quai in' obligaziun d' als annunziar al chantun. 
Uschia pon las autoritads controllar en moda efficazia, sche quests preparats èn cumponids tenor il stadi da la scienza e tenor il stadi da la tecnica. 
Quai augmenta la segirezza dals medicaments e la protecziun da las pazientas e dals pazients. 
La consegna da medicaments tras la media u tras il medi vegn reglada separadamain 
La consegna da medicaments tras la media u tras il medi na vul la regenza betg reglar en la nova lescha introductiva tar la lescha davart ils products terapeutics. 
Las disposiziuns davart l' uschenumnada dispensaziun directa tras la media u tras il medi vegnan laschadas en la lescha da sanadad. 
Quai vegn fatg per considerar las posiziuns cuntraversas davart quest tema ch' èn vegnidas inoltradas durant la consultaziun da vart da l' uniun grischuna d' apotecras e d' apotechers e da l' uniun grischuna da medias e da medis. 
Tenor l' avis da la regenza na duai la debatta davart il sboz da la lescha introductiva tar la lescha davart ils products terapeutics qua avant maun betg vegnir engrevgiada d' ina discussiun davart l' opportunitad da la restricziun dal dretg sin ina dispensaziun directa tras la media u tras il medi e davart sia concepziun. 
Pervia da quai duai questa dumonda vegnir reglada en moda separada. 
L' aboliziun da la restricziun dal dretg sin ina dispensaziun directa tras la media u tras il medi vegn proponida en in project da consultaziun tar ina revisiun parziala da la lescha da sanadad ch' è vegnì elavurà dal departament da giustia, segirezza e sanadad. 
La consultaziun correspundenta è vegnida lantschada la fin da matg 2010. 
Communicaziun da la regenza dal 1. da fanadur 2010
En sia posiziun tar il rapport davart l' efficacitad da la NGF pretenda la regenza grischuna ch' i saja da mantegnair la relaziun vertenta tranter ils sistems da gulivaziun er en l' avegnir. 
En ina brev a la confederaziun exprima la regenza ultra da quai sias resalvas envers la sanaziun previsa dal tunnel da via tras il Gottard e pretenda mesiras cunter il transferiment smanatschant dal traffic. 
En sia ultima sesida ha la regenza la finala constatà che la " iniziativa IPM " è reussida, ha inoltrà a la confederaziun ina dumonda per realisar il project da pilot davart la votaziun electronica ed ha relaschà ina revisiun totala da l' ordinaziun davart la construcziun da scolas. 
Ils sistems da gulivaziun da la NGF duain avair er vinavant dotaziuns gulivas 
En connex cun la gulivaziun da finanzas tranter la confederaziun ed ils chantuns ( NGF) duai la relaziun da dotaziun tranter ils dus sistems da gulivaziun restar guliva er en la nova perioda da contribuziun 2012-2015. 
Quai pretenda la regenza grischuna en sia resposta da consultaziun tar il rapport federal davart l' efficacitad 2008-2011. 
Per il chantun Grischun èsi fitg impurtant da mantegnair la regulaziun da dotaziun existenta tranter la gulivaziun da las grevezzas sociodemograficas e geografic-topograficas da 50 a 50 pertschient. 
Questa valitaziun è vegnida fatga or d' ina vista generala e represchenta in consens cun ina basa fitg vasta. 
Er las datas da basa dal rapport davart l' efficacitad pledan – tenor l' avis da la regenza – cleramain a favur d' ina cuntinuaziun da las proporziuns vertentas. 
Las consequenzas d' in spustament da las contribuziuns fissan gravantas per il chantun Grischun. 
En sia resposta da consultaziun renviescha la regenza a la posiziun consolidada da la radunanza plenara da la conferenza da las regenzas chantunalas ( CdC) tar il rapport davart l' efficacitad, ch' è vegnida deliberada ils 25 da zercladur 2010. 
La regenza sustegna questa posiziun. 
Uschenavant ch' i po vegnir giuditgà per il curt temp da mo bundant dus onns, è la NGF sa cumprovada tenor l' avis da la regenza. 
La finamira da rinforzar il federalissem ha pudì vegnir cuntanschida gist tuttina sco la finamira da sminuir las differenzas tranter ils chantuns. 
Tenor ils resultats dal rapport federal davart l' efficacitad èn ils chantuns cun paucas resursas vegnids rinforzads tras la NGF, senza che quai haja restrenschì en moda decisiva la capacitad d' agir e la cumpetitivitad dals chantuns cun bleras resursas. 
La regenza na vesa pia nagin basegn d' agir per curreger la mecanica da la NGF e la dotaziun dals sistems da gulivaziun. 
Ella sustegna la tenuta dal cussegl federal che s' exprima en il project da consultaziun cleramain a favur d' in sistem constant. 
Sanaziun dal tunnel da via tras il Gottard: La regenza exprima resalvas e pretenda mesiras cunter il transferiment dal traffic 
Il chantun Grischun pretenda da la confederaziun da prender a temp mesiras adattadas per limitar il traffic che vegn spetgà pervia dal transferiment chaschunà tras la sanaziun dal tunnel da via tras il Gottard. 
En ina brev al cussegl federal exprima la regenza sias resalvas en cas ch' il tunnel vegniss eventualmain serrà ad interim. 
Sco in chantun ch' è senza dubi pertutgà essenzialmain dal traffic da transferiment considerescha la regenza ch' i saja indispensabel d' esser integrà en l' infurmaziun d' emprim maun. 
Plinavant fissi util da fixar in gremi accumpagnant che vegn infurmà regularmain durant la proxima fasa da projectaziun e che po da sia vart far propostas. 
Ord vista dal chantun Grischun saja stringentamain necessari da pudair planisar a temp mesiras concretas che servan a limitar respectivamain a dosar il traffic da transferiment. 
La ruta dal San Bernardin tranter Tusaun e Mesauc ha grondas muntadas, numerus tunnels, per part stortas stretgas e paucas pussaivladads da surpassar. 
La capacitad da prestaziun da quest traject è limitada ed il potenzial da privel è fitg grond. 
La regenza fa gronds quitads davart la segirezza dal traffic, particularmain en cas d' in augment dal traffic pesant. 
Ils accidents da traffic ed ils incendis en il tunnel han mussà ils ultims onns il privel da questa autovia da muntogna. 
Per quest motiv dat la regenza paisa ad in' analisa e valitaziun accurata e cunzunt er objectiva e realistica da tut ils trajects alternativs e da lur consequenzas. 
La " iniziativa IPM " è reussida 
La " iniziativa IPM " ( iniziativa chantunala dal pievel cunter birocrazia e reglamentaziuns nunnecessarias) è reussida cun 4' 389 suttascripziuns valaivlas. 
Quai ha constatà la regenza grischuna. 
L' iniziativa dal pievel, inoltrada ils 8 da zercladur 2010, è vegnida redigida sco iniziativa constituziunala en furma d' in sboz elavurà. 
Ella pretenda ch' il chantun e che las vischnancas prendian mesiras per limitar tant sco pussaivel il dumber da regulaziuns e la chargia administrativa per interpresas, en spezial per las interpresas pitschnas e mesaunas ( IPM). 
Resguardond ils termins legals vegn l' iniziativa surdada al departament d' economia publica e fatgs socials per l' ulteriura elavuraziun en il rom dals conclus da princip da la regenza. 
Il Grischun fa ina dumonda per realisar in project da pilot davart la votaziun electronica 
En il chantun Grischun duai ina part da las Svizras e dals Svizzers a l' exteriur avair per l' emprima giada la pussaivladad d' applitgar la votaziun electronica en ina votaziun, e quai dumengia, ils 28 da november 2010. 
La regenza grischuna ha fatg ina dumonda al cussegl federal d' approvar la realisaziun d' ina votaziun d' emprova per questa data. 
La votaziun electronica u l' uschenumnà e-voting duai vegnir applitgà per l' emprima giada per las Svizras e per ils Svizzers a l' exteriur da sis vischnancas da pilot en il chantun. 
Quai èn las vischnancas da Cuira, da Domat, da Flem, da Mustér, da Puschlav e da Tavau. 
Cun sis ulteriurs chantuns ( Argovia, Friburg, Soloturn, Schaffusa, Son Gagl e Turgovia) è il Grischun sa reunì ad in consorzi per preparar l' introducziun da la votaziun electronica. 
En quest connex han ils chantuns concludì contracts da collavuraziun per pudair profitar dal sistem da votaziun electronica dal chantun Turitg ch' è sa cumprovà. 
Novas regulaziuns per subvenziunar chasas da scola 
Il chantun Grischun regla da nov la subvenziun da chasas da scola. 
La regenza grischuna ha concludì ina revisiun totala da l' ordinaziun davart la subvenziun da stabiliments da scola e da sport da scola ( ordinaziun davart la construcziun da scolas) e mess en vigur quella per il 1. da fanadur 2010. 
La revisiun totala è necessaria perquai ch' i dat intschertezzas en connex cun l' elavuraziun da las dumondas da construcziun suenter che la NGF grischuna è vegnida refusada la primavaira 2010 e suenter ch' il moratori da construcziun per scolas è scadì il cumenzament da quest onn chalendar. 
La nova ordinaziun davart la construcziun da scolas fixescha las premissas per conceder contribuziuns chantunalas a stabiliments da scola e da sport. 
En quest connex vegnan las cumpetenzas regladas en moda pli clera. 
Da nov vegn la regenza a prender la decisiun strategica impurtanta davart la cumprova dal basegn. 
A medem temp duai vegnir rinforzada l' atgna responsabladad da las instituziuns ch' èn responsablas per la scola en connex cun dumondas che pertutgan la construcziun. 
Sco fin uss duai la tariffa da contribuziun depender exclusivamain da la forza finanziala da la vischnanca. 
La contribuziun chantunala vegn fixada sco pauschala. 
Da vischnancas e da regiuns 
Laax: Il project supplementar e cumplementar " Avertura da l' Alp Uaul " da la vischnanca da Laax vegn approvà e sustegnì cun ina contribuziun da maximalmain 658' 350 francs. 
Contribuziuns chantunalas a differentas instituziuns 
Project collectiv " Selvicultura 2010 ": La regenza ha approvà il project collectiv " Selvicultura 2010 " cun custs totals da 14' 858' 400 francs. 
L' intent dal project è quel d' exequir – tenor prioritads ch' èn definidas cleramain – lavurs necessarias ed urgentas en ils secturs da la tgira dal guaud da protecziun, da la biodiversitad e da la tgira dal guaud giuven ordaifer il guaud da protecziun. 
Il project collectiv " Selvicultura 2010 " è vegnì elavurà da l' uffizi forestal dal Grischun per incumbensa da circa 190 proprietarias e proprietaris da guaud privats e publics dal chantun. 
Las mesiras previsas concernan ina surfatscha da totalmain 2' 757 hectaras. 
Manaschament da privels da la natira 2010: Il program da lavur " Manaschament da privels da la natira 2010 " cun expensas totalas dad 1' 625' 000 francs vegn approvà. 
Quest program da lavur cuntegna puncts centrals en il sectur dal sistem d' infurmaziun en cas da privels sco er la cuntinuaziun e la nova redacziun da chartas da privel en diversas vischnancas. 
Chasa evangelica da persunas attempadas e da tgira a Glion: Il project da construcziun per sanar, per renovar e per engrondir la chasa evangelica da persunas attempadas e da tgira a Glion vegn approvà. 
A l' instituziun responsabla vegn garantida – cun resalva da la garanzia da la finanziaziun restanta – ina contribuziun chantunala maximala da 13' 200' 000 francs per metter a disposiziun 90 letgs da tgira. 
Ems-Chemie SA: Per renovar ils binaris da colliaziun da la Ems-Chemie SA a la staziun da las ovras da Domat vegn garantida ina contribuziun chantunala da maximalmain 475' 178 francs. 
BCG sportkids: Il project BCG sportkids vegn sustegnì per l' onn da trenament 2010/2011 cun ina contribuziun da maximalmain 160' 000 francs or dal fond da sport. 
Resultats dal segund scrutini da las elecziuns cirquitalas dals 4 da fanadur 2010
Ils resultats dal segund scrutini da las elecziuns cirquitalas dad oz èn vegnids publitgads en l' internet sut www.gr.ch. 
Cunquai che betg tut ils mandats n' han pudì vegnir occupads a chaschun da las elecziuns cirquitalas dals 13 da zercladur 2010, ha gì lieu oz in segund scrutini. 
Ils resultats èn publitgads en l' internet sut il suandant link /DE/publikationen/abstimmungenwahlen/kreiswahlen/Seiten/Kreiswahlen2010.aspx. 
La regenza reparta ils departaments
Suenter las elecziuns da renovaziun dals 13 da zercladur 2010 ha la regenza grischuna repartì oz ils departaments a chaschun da sia sesida. 
Il cusseglier guvernativ novelegì, Mario Cavigelli, surpiglia il departament da construcziun, traffic e selvicultura. 
Il segund cusseglier guvernativ novelegì, Martin Jäger, daventa schef dal departament d' educaziun, cultura e protecziun da l' ambient. 
Els vegnan ad entrar en uffizi il 1. da schaner 2011. 
Naginas midadas datti tar la direcziun dals trais ulteriurs departaments. 
Per la proxima perioda d' uffizi dal 1. da schaner 2011 fin ils 31 da december 2014 sa preschenta la repartiziun dals departaments e la regulaziun da las substituziuns sco suonda: 
Departament d' economia publica e fatgs socials, schef: cusseglier guvernativ Hansjörg Trachsel; substitut: cusseglier guvernativ Martin Jäger 
Departament da giustia, segirezza e sanadad, scheffa: cussegliera guvernativa Barbara Janom Steiner; substitut: cusseglier guvernativ Mario Cavigelli 
Departament d' educaziun, cultura e protecziun da l' ambient, schef: cusseglier guvernativ Martin Jäger; substitut: cusseglier guvernativ Hansjörg Trachsel 
Departament da finanzas e vischnancas, schef: cusseglier guvernativ Martin Schmid; substituta: cussegliera guvernativa Barbara Janom Steiner 
Departament da construcziun, traffic e selvicultura, schef: cusseglier guvernativ Mario Cavigelli; substitut: cusseglier guvernativ Martin Schmid 
Communicaziun da la regenza dals 8 da fanadur 2010
A chaschun da sia ultima sesida ha la regenza grischuna concludì da stgaffir a Scuol in nov center administrativ regiunal. 
Ultra da quai ha ella formulà sia posiziun davart la revisiun da la lescha federala davart la metrologia. 
Planisà in nov center administrativ regiunal a Scuol 
Il chantun Grischun planisescha da concentrar ils posts da servetsch chantunals da l' Engiadina bassa en in lieu a Scuol. 
La regenza grischuna ha concludì da stgaffir in nov center administrativ regiunal. 
La strategia chantunala d' immobiglias ha la finamira da stgaffir nov centers regiunals ch' èn repartids en l' entir chantun. 
A Landquart, a Glion ed a Roveredo èn tals gia en funcziun ed els èn sa cumprovads en la pratica. 
In center regiunal vegn gist construì a Tusaun e vegn surdà il settember 2011 a las utilisadras ed als utilisaders. 
Sco proxim duai ussa vegnir realisà in center en la vischnanca da Scuol. 
En tut sis posts da servetsch chantunals sco er l' uffizi chantunal da polizia da fieu, ch' èn sparpagliads oz en tschintg differents lieus, duain vegnir concentrads en in nov edifizi d' administraziun cun var 25 plazzas da lavur. 
Tar quests posts da servetsch tutgan biros da l' uffizi da stimaziun, dal servetsch psicologic da scola, da la cussegliaziun da professiun e da carriera respectivamain dal center d' infurmaziun professiunala, da l' uffizi forestal, da l' uffizi dal servetsch social sco er da la polizia chantunala. 
Ils posts da servetsch duain prender en locaziun biros en in edifizi nov planisà dal center da la posta e dal coop al Stradun. 
Quest edifizi pudess vegnir realisà a partir da l' onn 2011, uschia ch' el pudess vegnir retratg l' atun 2013. 
La regenza va d' accord cun la revisiun da la lescha federala davart la metrologia 
La regenza grischuna sustegna la revisiun parziala planisada da la lescha federala davart la metrologia. 
Da princip n' ha ella naginas objecziuns cunter la transfurmaziun da l' uffizi federal da metrologia ( METAS) en in institut da dretg public, tant pli ch' ils chantuns n' èn betg pertutgads directamain da questa midada. 
Quai menziunescha la regenza en sia resposta da consultaziun a la confederaziun. 
L' uffizi federal da metrologia duai daventar pli independent per pudair ademplir sias incumbensas en moda pli effizienta. 
En vista a las libertads d' interprendider planisadas dal METAS è la regenza dentant da l' avis ch' i saja impurtant da formular prescripziuns e cundiziuns generalas cleras, per che la metrologia legala possia vegnir tegnida sin in nivel aut er en l' avegnir. 
La regenza è sceptica en quai che concerna l' ulteriura liberalisaziun da la metrologia ubain in' eventuala avertura dal monopol en la metrologia. 
Da vischnancas e da regiuns 
Tavau: La regenza approvescha il contract tranter il chantun Grischun e la vischnanca da Tavau per laschar surpigliar la polizia chantunala dal Grischun incumbensas da la polizia communala. 
Almen: Il project " Via da guaud Mühle – Tscheins " da la vischnanca d' Almen vegn approvà e sustegnì cun ina contribuziun da maximalmain 291' 100 francs. 
S-chanf: Per il project " Lavuratori communal da S-chanf " da la vischnanca da S-chanf vegn garantida ina contribuziun da maximalmain 512' 000 francs. 
Sumvitg: Il project " Lavuratori communal da Sumvitg " da la vischnanca da Sumvitg vegn subvenziunà cun maximalmain 305' 000 francs. 
Vrin: A la corporaziun d' alp Diesrut vegn garantida ina contribuziun chantunala da maximalmain 93' 000 francs als custs per sanar il provediment d' aua, ils bigls sco er la Tegia Sut. 
Rueun: La revisiun parziala da la planisaziun locala da la vischnanca da Rueun dals 4 da december 2009 vegn approvada. 
Contribuziuns chantunalas a differentas instituziuns 
Chasa da persunas attempadas Valragn " Glienda " ad Andeer: A la chasa da persunas attempadas Valragn " Glienda " ad Andeer vegn garantida ina contribuziun chantunala d' investiziun dad 1' 280' 000 francs per stgaffir otg letgs da tgira supplementars. 
Pro senectute dal Grischun: Il nov contract da prestaziun per ils onns 2010 fin 2013 tranter il chantun Grischun e la Pro senectute dal Grischun vegn approvà. 
La pauschala e l' indemnisaziun che sa drizza tenor la prestaziun importan en tut maximalmain 335' 000 francs per onn. 
Federaziun forestala dal Grischun SELVA: La federaziun forestala dal Grischun SELVA survegn ina contribuziun chantunala da 53' 000 francs per l' onn 2010. 
Tgira da monuments: Per restaurar ina chasa d' abitar a Schluein vegn pajada ina contribuziun maximala da 100' 000 francs. 
Projects da vias 
La regenza ha approvà totalmain 14' 492' 000 francs per construir e per sanar ils suandants trajects da vias: 
- via d' Engiadina: lavurs d' impressari, punt dal Flaz, Schlarigna – Punt Muragl; lavurs d' impressari e da cuvrida, Giarsun – Ardez vest 
- via da Favugn: lavurs d' impressari e da cuvrida, Favugn 
- via dal Güglia: lavurs d' impressari, sviament da Silvaplauna 
- via da la Lumnezia: lavurs d' impressari Quadras – Nislas 
- via da Val S. Pieder: lavurs d' impressari, Bucarischuna – Steintöbeli 
La cumissiun dal cussegl grond tracta las missivas tar la revisiun parziala da la lescha per promover la tgira da persunas malsaunas e tar la lescha introductiva tar la lescha davart ils products terapeutics
La cumissiun per sanadad e fatgs socials dal cussegl grond ha predeliberà las missivas da la regenza tar la revisiun parziala da la lescha per promover la tgira da persunas malsaunas sco er tar la lescha introductiva tar la lescha davart ils products terapeutics e recumonda al cussegl grond d' acceptar tuts dus projects. 
Sut il presidi dal deputà Carlo Portner ha la cumissiun dal cussegl grond per sanadad e fatgs socials ( CSF) predeliberà en duas sesidas las missivas da la regenza tar la revisiun parziala da la lescha per promover la tgira da persunas malsaunas e tar il relasch da la lescha introductiva tar la lescha davart ils products terapeutics per mauns dal cussegl grond. 
A las sesidas è er sa participada la cussegliera guvernativa Barbara Janom Steiner. 
La revisiun parziala da la lescha chantunala per promover la tgira da persunas malsaunas è necessaria, perquai che la lescha federala davart la reordinaziun da la finanziaziun da la tgira entra en vigur per il 1. da schaner 2011. 
La CSF ha examinà detagliadamain las midadas da la lescha che la regenza ha proponì. 
En quest connex èn las singulas disposiziuns da la revisiun parziala vegnidas discutadas per part en moda cuntraversa ed il cussegl grond vegn a stuair votar davart in pèr propostas da midada da la cumissiun. 
Tuttina è la CSF arrivada unanimamain a la conclusiun da recumandar al cussegl grond d' acceptar il project ch' è vegnì tractandà per la sessiun d' avust 2010. 
La finala sa tracti da realisar dretg federal obligatoric che lascha als chantuns tuttavia mo pauca libertad per relaschar atgnas regulaziuns. 
Er il relasch d' ina lescha introductiva tar la lescha davart ils products terapeutics pertutga in' adattaziun da las disposiziuns chantunalas al dretg federal surordinà. 
L' intent è la protecziun da la sanadad en connex cun il diever da medicaments. Per quest intent fixescha il chantun en ses champ da cumpetenza regulaziuns per manaschis da medicaments en il commerzi en detagl sco apotecas e drogarias publicas, dentant er sco apotecas privatas da persunas medicinalas, dals ospitals e da las chasas da tgira. 
Betg integrada en la lescha introductiva tar la lescha davart ils products terapeutics na vegn la consegna da medicaments tras medias e tras medis ( l' uschenumnada autodispensaziun). 
Quella vegn reglada en la lescha davart ils fatgs da sanadad dal chantun Grischun che sa chatta actualmain en la consultaziun. 
La CSF propona unanimamain al cussegl grond d' entrar en il project e da l' approvar. 
Il sboz da la lescha da la regenza ha chaschunà ina discussiun en la cumissiun mo en quai che reguarda la disposiziun transitorica per las permissiuns existentas. 
Qua ha ina minoritad da la cumissiun giavischà che la valaivladad da las permissiuns existentas n' importia betg dus, mabain tschintg onns suenter l' entrada en vigur da la lescha. 
Er questa fatschenta vegn il cussegl grond a tractar en la sessiun d' avust 2010. 
En il lai da Nagens sur Laax vegni permess da pestgar
A partir d' immediat èsi permess da pestgar cun ina patenta chantunala en il lai d' accumulaziun sin l' Alp Nagens sur Laax. 
Quai ha decidì l' uffizi da chatscha e pestga, integrond il lai en la glista da las auas chantunalas da pestga. 
Sin giavisch da la vischnanca da Laax, da las telefericas Arena alva SA ( FinanzInfra) e da l' uniun DryFly ha l' uffizi da chatscha e pestga examinà minuziusamain, sch' il lai d' accumulaziun, ch' è vegnì construì sin l' Alp Nagens per intents da far naiv, possia vegnir utilisà per la pestga. 
L' uffizi è vegnì a la conclusiun che la situaziun dal lieu saja attractiva e ch' i saja pussaivel da cultivar quest lai artifizial en moda modesta cun litgivas giaglias. 
La fin da zercladur 2010 ha l' uffizi mess in effectiv inizial da litgivas giaglias da differentas classas da grondezza en il lai. 
En l' avegnir duai il lai vegnir cultivà mintg' onn cun in pèr tschients peschs giuvens d' in onn. 
La pestga en il lai d' accumulaziun da Nagens è libra a partir d' immediat per tut tgi che posseda la patenta chantunala da pestga. 
Patentas d' in di pon vegnir retratgas tranter auter en l' ustaria da l' Alp Nagens. 
Per pestgar en il lai da Nagens valan las prescripziuns chantunalas da pestga. 
A partir da la stagiun 2011 vegn il lai integrà cun il numer da statistica da pestga 1025 en la glista da las auas chantunalas da pestga. 
Communicaziun da la regenza dals 15 da fanadur 2010
La regenza grischuna ha avert la consultaziun tar il relasch d' ina nova lescha chantunala da geoinfurmaziun. 
Ultra da quai ha ella designà in' emprima transcha da las raits da distribuziun localas. 
La consultaziun davart il relasch d' ina lescha chantunala da geoinfurmaziun è lantschada 
En il Grischun duain vasts circuls pudair utilisar facilmain e favuraivlamain las geodatas. 
La basa legala correspundenta sto vegnir adattada a las novas prescripziuns da la confederaziun e vegnir resumada en la nova lescha chantunala da geoinfurmaziun. 
La regenza grischuna ha deliberà il sboz da la lescha per la consultaziun. 
Geodatas èn datas che concernan il territori e che descrivan l' extensiun e las caracteristicas da tscherts spazis e da tscherts objects, en spezial lur situaziun, lur natira, lur utilisaziun e lur relaziuns giuridicas. 
Geodatas èn p.ex. las datas da la mesiraziun uffiziala u ils plans da zonas. 
Cun la lescha federala davart la geoinfurmaziun, ch' è entrada en vigur il 1. da fanadur 2008, ha la confederaziun repassà cumplessivamain la basa giuridica per sias geodatas e dà in rom unitar a quellas. 
Il nov dretg da geoinfurmaziun regla d' ina vart la registraziun da singulas geodatas da la confederaziun e da l' autra vart l' utilisaziun da las geodatas che ston vegnir fatgas accessiblas tras servetschs da preschentaziun e da download. 
A questas novas prescripziuns federalas ston ussa er vegnir adattadas las disposiziuns chantunalas, ed i ston vegnir relaschadas regulaziuns correspundentas per las geodatas chantunalas. 
Il sboz da la lescha ha l' intenziun da metter a disposiziun geodatas a custs raschunaivels ed en la qualitad necessaria per ina vasta utilisaziun. 
Per cuntanscher questa finamira èsi necessari d' installar in center chantunal da geodatas che publitgescha las geodatas. 
In tal center è gia oz en funcziun ( http://www.geogr.ch). 
Il sboz da la nova lescha da geoinfurmaziun prevesa da fixar quest center da geodatas sco post central per consegnar las datas en il chantun. 
Las vischnancas pon ultra da quai manar agens centers da geodatas. 
La nova lescha prevesa plinavant che las geodatas, ch' èn accessiblas al public, pon vegnir consultadas gratuitamain e vegnir stampadas fin ad in tschert format. 
Per retrair ulteriuras geodatas duain – sco fin ussa – vegnir incassadas taxas che varieschan tut tenor il temp impundì e che gidan a finanziar il manaschi dal center da geodatas. 
En la nova lescha da geoinfurmaziun vegnan medemamain integradas las regulaziuns davart la mesiraziun uffiziala. 
En il chantun Grischun duai la finala vegnir creada da nov a medem temp ina basa legala per in cataster dals conducts respectivamain per in plan da survista dals conducts d' ovra. 
Ils documents da consultaziun èn accessibels sur la pagina d' internet dal departament d' economia publica e fatgs socials http://www.dvs.gr.ch sut la rubrica temas / projects. 
La consultaziun dura fin ils 15 d' october 2010. 
In' emprima transcha da las raits da distribuziun localas èn designadas 
La regenza grischuna ha fixà l' emprima transcha dals territoris da provediment locals. 
Quels vegnan designads en il rom da la lescha federala davart il provediment d' electricitad ch' è entrada en vigur parzialmain il 1. da schaner 2008. 
Questa lescha regla d' ina vart la liberalisaziun dal martgà d' electricitad che sto vegnir introducida en etappas – da l' autra vart las raits da transmissiun e da distribuziun che restan en il monopol. 
La lescha incumbensescha ils chantuns da designar ils territoris da provediment da las gestiunarias da raits ch' èn activas sin lur territori. 
La realisaziun respectiva è fixada en la nova lescha chantunala davart il provediment d' electricitad ch' è en vigur dapi il 1. da settember 2009. 
En lur territoris da provediment ston las gestiunarias da raits mintgamai garantir il provediment da basa, la segirezza dal provediment sco er l' access a la rait senza discriminaziuns. 
Sin basa da las reacziuns da las vischnancas è vegnì elavurà in sboz per designar ils territoris da las raits da distribuziun localas. 
En quest sboz han 68 territoris da raits da distribuziun localas, che cuvran la surfatscha da 164 vischnancas, pudì vegnir preschentads per la designaziun tras la regenza. 
Per las ulteriuras vischnancas n' han dentant betg pudì vegnir fatgas attribuziuns u designaziuns fin ussa, perquai ch' igl han anc lieu differents scleriments cun las gestiunarias da raits. 
Las vischnancas pertutgadas ston ussa prender suenter quai fin la fin da december 2010. 
Er las raits da distribuziun regiunalas e surregiunalas vegnan designadas pli tard. 
Ils plans cun la designaziun dals territoris da las raits da distribuziun localas vegnan publitgads sin la pagina d' internet da l' uffizi d' energia e da traffic dal Grischun. 
&quot;La chatscha en il Grischun. Nua poss jau retrair la patenta?&quot; Retratga da las patentas per la stagiun da chatscha 2010
Gia oz spetgan las chatschadras ed ils chatschaders grischuns cun fevra la proxima stagiun da chatscha che cumenza quest onn il 1. da settember. 
Ellas ed els fan las emprimas preparaziuns. 
Equipads cun il perspectiv e cun il telescop passentan ellas ed els mintga minuta libra en il territori da chatscha. 
Passiunadamain vegni " spievlà ", observà la selvaschina e sias disas. 
A chasa vegnan rimnads ils utensils da chatscha, las victualias e las bavrondas per il transport en la chamona da chatscha. 
Èn vegnidas pajadas las taglias e l' assicuranza da responsabladad obligatorica? 
Èn enconuschentas las novaziuns las pli impurtantas da la lescha da chatscha? 
Han ellas ed els regulà persunalmain las armas da chatscha, e quai mo en ils lieus ch' èn vegnids inditgads da las vischnancas, sco quai che la lescha prescriva? 
E la finala, per terminar las preparaziuns, cura e nua pon ellas ed els retrair la patenta da chatscha? 
En il fegl uffizial dal chantun Grischun dals 5 d' avust 2010 èn publitgads ils lieus, las datas e las uras da las venditas da las patentas. 
Attenziun: Il biro per passaports e patentas n' emetta betg pli patentas da chatscha. 
A partir dals 10 d' avust 2010 emetta il museum dalla natira dal Grischun a Cuira patentas da chatscha. 
Servetsch al spurtegl: mardi fin sonda, da las 10.00 fin las 17.00. 
Sco fin ussa pon tut las patentas da chatscha er vegnir retratgas tar ils organs da surveglianza da chatscha. 
Al spurtegl dal museum da la natira dal Grischun resp. tar ils organs da surveglianza da chatscha èsi pussaivel da cumprar las patentas da chatscha cun cartas da debit. 
Acceptadas vegnan cartas sco Maestro u Postcard. L' import che sto vegnir pajà vegn tratg giu directamain da Voss conto senza quintar ina cumissiun. 
Per garantir in pajament senza incaps supplitgain nus las chatschadras ed ils chatschaders che pajan cun cartas da debit da controllar ordavant che la carta da debit ha tant ina limita per di sco er ina limita per mais. 
Eventuals augments da las limitas ston vegnir dumandads a temp tar l' atgna banca. 
Cartas da credit sco Visa u MasterCard na vegnan betg acceptadas sco meds da pajament. 
Nus giavischain ina buna mira ed ina ritga preda! 
Communicaziun da la regenza dals 12 d'avust 2010
En sia ultima sesida ha la regenza constatà che l' iniziativa " Per ina politica d' energia persistenta " è reussida. 
Ultra da quai ha ella sbassà las limitas da CO2 per vehichels a motor che chaschunan paucas emissiuns. 
L' iniziativa " Per ina politica d' energia persistenta " è reussida 
L' iniziativa chantunala " Per ina politica d' energia persistenta " è reussida cun 3' 194 suttascripziuns valaivlas. 
Quai ha constatà la regenza grischuna. 
L' iniziativa legislativa, inoltrada ils 7 da fanadur 2010, è vegnida redigida en furma d' ina proposta generala e pretenda ch' il chantun redubleschia la quota d' energias regenerablas che derivan da lain/biomassa, da biogas, dal sulegl, dal vent e da la geotermia fin l' onn 2025 ( onn da referenza: 2007). 
Questa pretensiun vala per l' energia finala che vegn duvrada sin il territori dal chantun. 
En il rom dals conclus da princip da la regenza e resguardond ils termins legals vegn l' iniziativa surdada al departament da construcziun, traffic e selvicultura per l' ulteriura elavuraziun. 
La regenza sbassa las limitas da CO2 per vehichels a motor che chaschunan paucas emissiuns 
Per il 1. da schaner 2011 sbassa la regenza per l' emprima giada las limitas da CO2 che portan in rabat da la taglia sin vehichels a motor che chaschunan paucas emissiuns, e quai da 160 g/km a 140 g/km resp. da 140 g/km a 120 g/km. 
Motivadas vegnan las reducziuns cun il svilup tecnic cuntanschì sco er cun ils sforzs pli gronds dals constructurs d' automobils da sviluppar e da producir vehichels che chaschunan pli paucas emissiuns. 
Tenor l' ordinaziun executiva actuala tar la lescha introductiva tar la lescha federala davart il traffic sin via vegn reducida la taglia da traffic per 60 pertschient per vehichels a motor levs cun in' emissiun da CO2 da maximalmain 160 g/km e per 80 pertschient per vehichels a motor levs cun in' emissiun da CO2 da maximalmain 140 g/km. 
La regenza ha ussa sbassà questas limitas. 
Las valurs pon vegnir adattadas mintga dus onns. 
Quai mintgamai sin basa dal svilup tecnic che vegn cuntanschì areguard las emissiuns d' autos da persunas levs. 
Naginas votaziuns chantunalas ils 26 da settember 2010 
La regenza grischuna ha prendì enconuschientscha dal fatg che la midada dals 19 da mars 2010 da la lescha federala davart l' assicuranza obligatorica cunter la dischoccupaziun e davart l' indemnisaziun per insolvenza ( lescha davart l' assicuranza cunter la dischoccupaziun, LADI) vegn suttamessa al pievel dumengia, ils 26 da settember 2010, sco project da votaziun federal. 
Quest di na vegni votà davart nagins projects chantunals. 
Da vischnancas e da regiuns 
Ardez: La regenza approvescha la revisiun da la lescha davart las taxas da cura da la vischnanca d' Ardez dals 29 da zercladur 2010. 
Bravuogn: La revisiun parziala da la constituziun da la vischnanca da Bravuogn, concludida ils 20 da matg 2010, vegn approvada. 
Bravuogn-Tavau: Il plan dal cunfin tranter las vischnancas da Bravuogn e da Tavau vegn approvà. 
Bravuogn-Samedan: Il plan dal cunfin tranter las vischnancas da Bravuogn e da Samedan vegn approvà. 
Bravuogn-Zuoz: Il plan dal cunfin tranter las vischnancas da Bravuogn e da Zuoz ( enclava) vegn approvà. 
Bever: La lescha da construcziun, concludida ils 30 da november 2009, vegn approvada en il senn da las ponderaziuns. 
Beiva: Il project " Protecziun cunter lavinas Crap Milan " vegn approvà. 
Als custs subvenziunabels vegn garantida ina contribuziun da maximalmain 584' 000 francs. 
Buseno: La regenza approvescha il project " Via forestala Palazi-Carnac " e conceda ina contribuziun da maximalmain 120' 000 francs. 
Cuira: A la citad da Cuira vegn garantida ina contribuziun chantunala da construcziun da 363' 190 francs per engrondir la chasa da scola superiura Quader. 
Tavau: Il project dal rempar dal Guggerbach vegn approvà cun cundiziuns e sustegnì cun maximalmain 356' 500 francs. 
Tavau: La regenza approvescha cun cundiziuns il project dal rempar da l' aual da Dischma e conceda ina contribuziun da maximalmain 462' 000 francs. 
Favugn: La revisiun parziala da la constituziun da la vischnanca da Favugn, concludida ils 13 da zercladur 2010, vegn approvada. 
Ftan-Tarasp: Il plan dal cunfin tranter las vischnancas da Ftan e da Tarasp vegn approvà. 
Igis: La regenza prenda enconuschientscha dal plan directiv communal " Energia " da la vischnanca dad Igis dals 31 da mars 2010. 
Malans: La revisiun parziala da la planisaziun locala dals 18 da favrer 2010 vegn approvada en il senn da las ponderaziuns. 
Scuol-Tarasp: Il plan dal cunfin tranter las vischnancas da Scuol e da Tarasp vegn approvà. 
Contribuziuns chantunalas a differentas instituziuns 
Cuminanza d' interess parc da divertiment Sursaissa Mundaun: Cun resalva d' ina finanziaziun totala reglada vegn concedì a la cuminanza d' interess parc da divertiment Sursaissa Mundaun resp. a la Parc da divertiment Sursaissa Mundaun SA en fundaziun in emprest dad 1' 540' 000 francs en il rom da la nova politica regiunala da la confederaziun ( NPR) per construir il parc da divertiment Sursaissa Mundaun. 
Ultra da quai vegn garantida ina contribuziun chantunala da 259' 000 francs. 
Projects da vias 
La regenza ha approvà totalmain 5' 886' 000 francs per construir e per sanar ils suandants trajects da vias: 
- via naziunala A28: sviament da Saas 
- via naziunala A28: tunnel da Saas 
- via da Furna a Boden 
- via da la Lumnezia: Cumbel – Vella 
- via da St. Antönien 
- via da Schuders: Maria – Bazolis 
&quot;Scola en moviment&quot; fa daventar inschignus, ferm ed intelligent
Tgi che na sa mova betg, stat eri. 
55 scolas en il chantun Grischun sa participeschan al project " Scola en moviment " e dian perquai gea a dapli moviment en il mintgadi da scola. 
La scola da Scuol cumenza ils 23 d' avust 2010 cun la promoziun sistematica dal moviment. 
A la tendenza che la scola limitescha considerablamain il basegn da l' uffant da sa mover, ma er al fatg ch' il plaschair da sa mover sa reducescha visiblamain en la vegliadetgna da teenager, stoi vegnir dà cuntrapaisa cun scolas che promovan il moviment. 
Avunda moviment promova numnadamain il svilup e la confidenza en sasez, augmenta la circulaziun dal sang en il tscharvè e promova l' abilitad da sa concentrar. 
En la " scola en moviment " han il moviment, il gieu ed il sport ina gronda impurtanza – tant en las pausas sco er en l' instrucziun. 
Avant e suenter l' instrucziun van ils uffants ed ils giuvenils a scola resp. a chasa a pe empè da sa laschar transportar dals geniturs cun l' auto. 
Durant l' instrucziun gida ina concepziun ergonomica da la stanza da scola a seser " cun moviment "; pausas da moviment da trais fin tschintg minutas augmentan la prontadad d' emprender e la capacitad da recepir infurmaziuns. 
Ina instrucziun orientada al moviment intermediescha la materia sur plirs senns, uschia ch' ils cuntegns restan meglier en memoria. 
Durant las pausas datti differentas pussaivladads da sa mover che tegnan quint da la vegliadetgna; materialias da moviment adequatas transfurman la plazza da pausa en in spazi da gieu, d' experientschas e d' aventura. 
Ed en il center stat il plaschair da sa mover e betg il squitsch da prestaziuns sportivas. 
55 chasas da scola en il chantun Grischun èn s' obligadas da realisar durant trais onns il project " Scola en moviment ". 
Uschia po gia in terz da las scolaras e dals scolars dal Grischun profitar da quest project. 
Uffants e giuvenils dovran in conturn, nua ch' els pon sa mover bler e siglir enturn. 
Per in svilup saun dovran els dentant er in nutriment equilibrà. 
Il program " grischun en moviment ", che vegn purtà da l' uffizi da sanadad dal Grischun en collavuraziun cun l' uffizi per la scola populara ed il sport, cun il center per prevenziun e promoziun da la sanadad ZEPRA sco er cun la promoziun da la sanadad Svizra, gida a promover in tal ambient. 
Ensemen cun vischnancas, cun scolinas, cun scolas e cun persunas spezialisadas vegnan realisads projects che megliereschan las cundiziuns da basa per in pais saun. 
" Scola en moviment en il Grischun " è in tal project. 
Ulteriuras infurmaziuns: 
http://www.graubuenden-bewegt.ch/sites/projects/scola.html 
Communicaziun da la regenza dals 19 d'avust 2010
La regenza grischuna ha formulà sia posiziun davart la revisiun totala da la lescha federala davart la surveglianza dal traffic da posta e da telecommunicaziun. 
La regenza beneventa la revisiun totala da la lescha federala davart la surveglianza dal traffic da posta e da telecommunicaziun 
La regenza grischuna va da princip d' accord cun la revisiun totala previsa da la lescha federala davart la surveglianza dal traffic da posta e da telecommunicaziun. 
Sia posiziun sa basa sin las explicaziuns da la conferenza da las directuras e dals directurs chantunals da giustia e polizia ( CDCGP). 
La regenza constatescha ch' il sboz è en general ina buna basa legala e ch' el mussa clers progress en cumparegliaziun cun il stadi actual. 
La lescha federala regla la surveglianza dal traffic da posta e da telecommunicaziun, inclusiv quella dal traffic d' internet. 
La revisiun totala duai permetter da far las surveglianzas necessarias per pudair suandar il svilup da las novas tecnologias, sco particularmain quellas en il sectur da la telefonia d' internet. 
En emprima lingia duai vegnir meglierada la qualitad da la surveglianza. 
Areguard la protecziun da datas refusa la regenza percunter las novaziuns previsas, e quai en concordanza cun las explicaziuns da la CDCGP. Sia motivaziun è che la procedura penala cuntegnia suffizientamain prescripziuns davart la protecziun da las datas persunalas che pon vegnir eruidas en il rom d' ina procedura penala. 
Da vischnancas e da regiuns 
Samedan: La revisiun parziala da la planisaziun locala dals 25 da favrer 2010 vegn approvada. 
Tinizong-Rona: La revisiun parziala da la planisaziun locala dals 17 da december 2009 vegn approvada en il senn da las ponderaziuns e cun correcturas. 
Contribuziuns chantunalas a differentas instituziuns 
Agid umanitar: Il chantun paja ina contribuziun da 23' 000 francs a l' agid protestant svizzer ( HEKS) a favur da l' acziun d' agid per las victimas da l' aua gronda en Pakistan. 
La regenza preschenta la missiva tar la nova lescha chantunala davart la protecziun da la natira e da la patria
Il chantun Grischun vul stgaffir ina nova basa legala per ina protecziun effizienta e moderna da la natira e da la patria. 
La regenza grischuna ha deliberà la missiva correspundenta tar la nova lescha chantunala davart la protecziun da la natira e da la patria. 
Il project duai vegnir tractà dal cussegl grond en la sessiun d' october. 
Cun la nova lescha chantunala davart la protecziun da la natira e da la patria vul la regenza adattar il dretg davart la protecziun da la natira e da la patria a las cundiziuns generalas politicas e legalas midadas. 
La legislaziun chantunala vertenta davart la protecziun da la natira e da la patria, che datescha per la gronda part da l' onn 1946, sto vegnir repassada fundamentalmain e cumplettada en plirs reguards. 
Las disposiziuns actualas èn parzialmain antiquadas, han largias e cuntegnan per part interferenzas e cuntradicziuns cun il dretg federal. 
La nova lescha davart la protecziun da la natira e da la patria proponida da la regenza eliminescha questas regulaziuns antiquadas sco er per part malchapiblas e resguarda il svilup dal dretg davart la protecziun da la natira e da la patria dals ultims onns. 
Ultra da quai vegnan resumads plirs relaschs en ina singula lescha. 
Singuls puncts centrals dal project 
La nova lescha davart la protecziun da la natira e da la patria ha en emprima lingia l' intent d' exequir l' artitgel 81 da la constituziun chantunala. 
Tenor quel èn il chantun e las vischnancas obligads da prender mesiras per proteger la fauna e la flora sco er per mantegnair cuntradas e maletgs da lieus prezius, lieus istorics sco er objects natirals e bains culturals. 
Il project regla la cumpetenza e la procedura d' execuziun dal dretg federal sco er la repartiziun da las cumpetenzas tranter il chantun e las vischnancas. 
Cunquai che la repartiziun vertenta è sa cumprovada, duai ella da princip vegnir mantegnida senza midadas La lescha creescha formalmain las premissas per mantegnair e per sustegnair finanzialmain ils objects da proteger dal chantun. 
Tar ils objects da proteger tutgan cuntradas natiralas e cultivadas da valur, spazis da viver da spezias d' animals e da plantas indigenas ch' èn degns da vegnir protegids, maletgs da lieus prezius, gruppas d' edifizis e singuls edifizis prezius. 
Medemamain actualisada ed unifitgada vegn la procedura da metter objects da proteger sut protecziun. 
La lescha oblighescha ils posts spezialisads cumpetents dal chantun da far in inventari cumplessiv da tut ils objects d' impurtanza chantunala. 
Quests objects vegnan protegids en moda giuridicamain lianta sco fin ussa en il rom dals instruments e dals princips cumprovads da la legislaziun davart la planisaziun dal territori. 
En il sectur da la protecziun da la natira vegnan las interdependenzas tranter ils spazis da viver e lur communitads da vita sco er la creaziun da surfatschas da cumpensaziun ecologica regladas da nov. 
Il chantun e las vischnancas survegnan qua tras l' incumbensa legala da colliar in cun l' auter biotops isolads. 
Ultra da quai duain els procurar per l' augment da la valur e per la creaziun da novs biotops. 
Medemamain fixada en moda lianta vegn l' obligaziun da cumpensar disturbis da cuntradas protegidas e da spazis da viver tras intervenziuns tecnicas. 
Sch' ina cumpensaziun reala n' è betg pussaivla, vegnan las chaschunadras ed ils chaschunaders da l' intervenziun obligads da prestar ina taxa da cumpensaziun. 
Las pussaivladads da la promoziun finanziala vegnan concretisadas 
La proposta da la regenza regla er da nov la promoziun finanziala da la protecziun da la natira e da la patria. 
Las mesiras, ch' èn regladas mo en moda rudimentara en il dretg vertent, vegnan remplazzadas, cumplettadas e concretisadas. 
Abolind il fond per la protecziun da la natira e da la patria, vul il chantun simplifitgar er ils andaments en connex cun la finanziaziun. 
Tras l' enumeraziun detagliada dals singuls causals da promoziun survegnan las expensas chantunalas correspundentas ultra da quai ina clera basa giuridica. 
Il chantun po pajar contribuziuns a mesiras da la protecziun da la cuntrada e da la natira, sco per exempel per mantegnair, per augmentar la valur ecologica, per tgirar e per restabilir cuntradas e biotops ch' èn degns da vegnir protegids. 
Contribuziuns pon er vegnir pajadas a parcs d' impurtanza naziunala. 
Medemamain regladas èn en il sectur da la protecziun da la patria las pussaivladads da finanziar maletgs da lieus ed edifizis ch' èn degns da vegnir protegids. 
Project modern 
La regenza è persvadida d' avair creà cun la nova lescha chantunala davart la protecziun da la natira e da la patria in project modern che tegna quint er da l' impurtanza speziala da la protecziun da la natira e da la patria en il chantun Grischun. 
La resumaziun da las regulaziuns en il sectur da la protecziun da la natira e da la patria en ina singula lescha è in progress impurtant. 
Quai procura per segirezza giuridica ed ademplescha las finamiras e las prescripziuns constituziunalas da la confederaziun e dal chantun per ina protecziun da la natira e da la patria effizienta. 
Planisà ina nova stalla gronda da muvel per il Plantahof
Il center da furmaziun e cussegliaziun agricula Plantahof ( CFCA) a Landquart duai survegnir ina nova stalla da muvel. 
La regenza grischuna ha deliberà la missiva correspundenta. 
Ella propona al cussegl grond da conceder in credit d' impegn da 7 milliuns francs per il nov edifizi. 
Il parlament vegn a tractar questa fatschenta en la sessiun d' october. 
Sin il Plantahof a Landquart duain las stallas existentas da muvel da latg e da vadels vegnir remplazzadas tras ina nova stalla gronda. 
Las stallas actualas eran vegnidas construidas l' onn 1964, lur interiur è vegnì adattà l' onn 1987 a las pretensiuns da quel temp. 
Las stallas èn ussa en in nausch stadi architectonic. 
Uschia n' adempleschan ellas en differents puncts betg pli las pretensiuns staticas. 
Per pudair cuntinuar cun il manaschi puril stuessan perquai vegnir prendidas en il proxim avegnir mesiras da sanaziun architectonicas massivas. 
Medemamain na correspundan las stallas, en las qualas ils animals vegnan rentads, betg pli al standard agricul d' ozendi e satisfan mo pli a las normas las pli minimalas da la legislaziun davart la protecziun dals animals. 
Realisaziun en etappas 
En vista a las mesiras da sanaziun e d' adattaziun ch' èn necessarias en il proxim avegnir vi da l' edifizi da scola e vi dal bain puril dal Plantahof ha il chantun fatg l' onn 2008 in' analisa pli detagliada da las pussaivladads da svilup futuras per il CFCA ed ha elavurà in plan general. 
Il project da construcziun il pli urgent è damai la construcziun da la nova stalla gronda. 
Per pudair garantir in andament uschè speditiv sco pussaivel prevesa il plan general ina realisaziun en etappas. 
L' emprim modul da l' entir cumplex da la nova stalla cumpiglia in grond clavà cun mulschera, stanzas da scolaziun, in' arena, claus per ils vadels al plaunterren, in deposit da strom e da pavel al plaun sura sco er alas da la stalla che s' extendan vers la pastgira – per las vatgas da latg en il nord e per ils animals giuvens en il sid. 
La stalla gronda planisada vegn concepida sco stalla libra per var 100 vatgas da latg e sa distingua tras relaziuns da spazi generusas che resguardan il bainesser da las spezias en il sectur da repaus, da moviment e da magliar. 
Il nov edifizi duai vegnir construì en lain e pussibilitar – sco manaschi da model – cundiziuns da manaschi optimalas. 
Ils custs d' investiziun totals per il nov edifizi importan 7 milliuns francs. 
En in segund modul pon vegnir construids pli tard ina remisa cun in lavuratori e cun abitaziuns per las emploiadas e per ils emploiads che tgiran ils animals. 
Questas construcziuns annexas na fatg betg part da questa missiva e stuessan puspè vegnir suttamessas al parlament avant che vegnir realisadas. 
Tenor ina stimaziun dals custs approximativa ston ins far quint cun expensas da var 2.5 milliuns francs per il segund modul. 
Previs in nov lieu 
Sco nov lieu per la stalla da muvel è previs l' areal a l' ost da la via chantunala. 
Las lavurs da construcziun duain cumenzar l' atun 2011 suenter la scadenza dal termin da referendum e probablamain vegnir terminadas l' atun 2012, per ch' il Plantahof possia utilisar la nova stalla per il cumenzament dal nov onn da scola. 
Pervia da lur stadi architectonic critic duain las stallas veglias vegnir disfatgas ed allontanadas. 
Tenor l' avis da la regenza correspundan la nova stalla gronda previsa sco er las cumplettaziuns adequatas da l' infrastructura als basegns d' instrucziun actuals d' in lieu da scolaziun agricul modern. 
Ellas permettan a la scola d' ademplir sia incarica legala da prestaziun en moda effizienta sco er d' intermediar ils cuntegns didactics teoretics en ina moda che sa chatta anc pli datiers da la pratica. 
L' engrondiment planisà rinforza il CFCA sco center da cumpetenza per l' allevament da muvel e per l' economia d' alp. 
El metta la basa per posiziunar questa scola grischuna tradiziunala en moda empermettenta en il martgà da furmaziun. 
Dapi ch' il manaschi è vegnì surpiglià a la fin dal 19avel tschientaner, s' occupa il Plantahof principalmain da l' allevament da muvel sco er da la scolaziun e da la furmaziun supplementara da la populaziun purila. 
A las persunas responsablas èsi gartegià da posiziunar il CFCA sco center per l' allevament da muvel, per l' agricultura da muntogna e per l' economia d' alp. 
Emprendistas ed emprendists da tut la Svizra sa laschan scolar al Plantahof; persunas da l' entir territori germanofon sa participeschan a ses curs. 
L' onn 2009 eran inscrits al CFCA var 290 scolaras e scolars per ina scolaziun da basa u per ina furmaziun supplementara structurada. 
La regenza deliberescha la missiva tar la revisiun parziala da la lescha da taglia
Suenter ch' il project da la NGF è vegnì refusà, duai ina pitschna revisiun parziala da la lescha da taglia stgaffir la basa per transferir – sco ch' il cussegl grond ha concludì – l' incassament da la taglia a la funtauna da las vischnancas al chantun. 
La regenza grischuna ha deliberà la missiva correspundenta. 
Cun questa chaschun vegnan differentas disposiziuns da la lescha da taglia adattadas a las novaziuns dal dretg fiscal federal u a la giurisdicziun pli nova dal tribunal federal. 
Il parlament vegn a tractar questa fatschenta en la sessiun d' october. 
Per lavurantas estras e per lavurants esters senza permissiun da domicil sto la patruna u il patrun deducir la taglia a la funtauna e far giu quint cun la vischnanca da domicil respectiva da la lavuranta u dal lavurant. 
La procedura duai vegnir centralisada e simplifitgada tras il sustegn da l' informatica. 
Areguard la taglia a la funtauna po la patruna u il patrun da nov far giu quint cun il chantun per tut las collavuraturas e per tut ils collavuraturs ed i vegnan a star a disposiziun interfatschas electronicas che simplifitgeschan ulteriuramain quest process. 
L' incassament da la taglia a la funtauna tras il chantun è gia stà l' object da la NGF grischuna e n' è per gronda part betg vegnì contestà en quest project, tant a chaschun da la consultaziun sco er a chaschun da las debattas parlamentaras. 
Las taglias sin las entradas per la confederaziun, per il chantun e per las vischnancas vegnan inditgadas en la medema decleraziun da taglia e vegnan suttamessas communablamain a la taglia. 
Quest parallelissem pretenda sche pussaivel medemas regulaziuns legalas, uschia che la lescha chantunala da taglia duai vegnir adattada cun questa chaschun a las novaziuns dal dretg fiscal federal. 
Quai pertutga la deducziun per contribuziuns da commembranza e per donaziuns a partidas politicas sco er il nov concept da la deducziun per la tgira d' uffants. 
Revisiun areguard las iertas anticipadas ch' èn vegnidas retratgas tenor il dretg vegl 
Ultra da quai sto il chantun adattar en la lescha da taglia las iertas anticipadas ch' èn vegnidas retratgas tenor il dretg vegl. 
La dretgira administrativa aveva decidì il matg 2009 che la lescha da taglia, la quala vala a partir da l' onn 2008, na cuntegnia betg ina basa legala suffizienta per suttametter a la taglia las iertas anticipadas ch' èn vegnidas retratgas avant l' onn 2001. 
Silsuenter n' è il tribunal federal betg entrà il matg 2010 en in recurs correspundent da la regenza cunter questa decisiun. 
Fin il mument dal verdict da la dretgira administrativa èn dentant vegnids suttamess gia blers cas cun vigur legala a la taglia. 
Per cuntanscher in tractament giuridicamain egual, duain questas imposiziuns vegnir revedidas, quai vul dir abolidas. 
La nova regulaziun duai permetter a l' administraziun da taglia da restituir cun tschains ils debits fiscals ch' èn gia vegnids pajads. 
Quai pretenda ina incumbensa ch' è vegnida acceptada dal cussegl grond e che sto vegnir realisada qua. 
La realisaziun ha per consequenza ch' i resultan entradas pli pitschnas da ca. 5.85 milliuns francs. Quests daners ha il chantun gia reservà en il quint 2009. 
L' imposiziun economica dubla da taglia da l' acziunaria u da l' acziunari e da la societad anonima vegn mitigiada en il dretg vertent en connex cun participaziuns qualifitgadas tant areguard la taglia sin las entradas sco er areguard la taglia sin la facultad. 
Il tribunal federal ha qualifitgà il fatg, che la taglia sin la facultad vegn mitigiada, sco in fatg cuntrari al dretg federal. Quai pretenda che la disposiziun correspundenta sto vegnir stritgada. 
Las entradas supplementaras che resultan da quai vegnan duvradas per ina leva reducziun da la tariffa maximala da la taglia sin la facultad. 
Cun excepziun da las disposiziuns davart la taglia a la funtauna duain las midadas entrar en vigur gia per il 1. da schaner 2011, sch' i na vegn fatg nagin referendum. 
Offensiva da qualitad dal Grischun – lavuratoris regiunals
En il rom da la refurma dal turissem grischun ha l' uffizi per economia e turissem ( UET) prendì per mauns il cumenzament da zercladur in' ulteriura mesira accumpagnanta, la " offensiva da qualitad dal Grischun ". 
Ensemen cun ina gruppa accumpagnanta han las persunas ch' èn incumbensadas cun quest project parzial elavurà temas pussaivels en il sectur da la promoziun da la qualitad. 
A chaschun da trais lavuratoris regiunals, che han lieu il settember, duain ussa ils circuls interessads survegnir la pussaivladad da discussiunar e da valitar quests cuntegns. 
Purschidas, products e servetschs d' auta qualitad èn da gronda impurtanza en spezial en in pajais cun pretschs auts sco la Svizra. 
Ina strategia da qualitad intermanaschiala duai stgaffir las meglras premissas pussaivlas en quest reguard. 
En il rom da la refurma dal turissem grischun ha il UET incumbensà il cumenzament da zercladur ina cuminanza da lavur d' elavurar in concept davart l' offensiva da qualitad en il turissem grischun. 
Sut la direcziun da l' institut per turissem e temp liber da la scola auta da tecnica ed economia ( SATE) a Cuira duai il concept esser avant maun fin la fin da l' onn, uschia che sia realisaziun po vegnir prendida per mauns l' onn 2011. 
Lavuratoris regiunals 
Suenter che l' institut per turissem e temp liber ha dà ina survista da la dumonda da qualitad en il turissem grischun, han ils ulteriurs partenaris dal project ed ina gruppa accumpagnanta elavurà finamiras pussaivlas e temas che duain vegnir promovids en il sectur da la " offensiva da qualitad dal Grischun ". 
A chaschun da trais lavuratoris regiunals, che han lieu mez settember, vuless il UET dar la chaschun als circuls interessads da discussiunar questas finamiras e da valitar quellas ord vista da las destinaziuns respectivamain ord vista da las parts turisticas interessadas. 
Per il UET èsi fitg impurtant ch' ils acturs interessads dal turissem grischun possian sa participar activamain a quest process. 
Cunquai che la qualitad stat en in stretg connex cun il svilup regiunal en las vischnancas, èn er las represchentantas ed ils represchentants da las vischnancas envidads da sa participar als lavuratoris. 
Quels han lieu ils 13 da settember 2010 a Cuira ( scola professiunala superiura IFSP da la Svizra sidorientala), ils 15 da settember 2010 a Casti ( hotel Albula &amp; Julier) ed ils 16 da settember 2010 a Samedan ( Academia Engiadina). 
Annunzia 
Ils lavuratoris regiunals èn publics. 
Per motivs organisatorics vegn giavischada in' annunzia fin la fin d' avust tar l' uffizi per economia e turissem dal Grischun, telefon 081'257'23'42. 
Per la fin da l'onn 2009 ha il Grischun stgars 192'000 abitantas ed abitants
En il decurs da l' onn passà è la populaziun grischuna creschida per 0.7%. 
La fin da l' onn 2009 aveva il chantun 191' 861 abitantas ed abitants permanents. 
L' augment resulta exclusivamain da l' immigraziun da persunas estras, il saldo da las naschientschas en il Grischun resta negativ. 
En la cumparegliaziun naziunala sa sviluppa il Grischun er vinavant sut la media. 
Augment pli lev dal dumber d' abitantas e d' abitants er en il Grischun 
Il dumber da las abitantas e dals abitants permanents dal chantun Grischun per ils 31 da december 2009 è cun 191' 861 persunas per 0.7% pli aut che l' onn precedent ( 190' 459); envers l' onn precedent è l' augment per 0.2 puncts procentuals pli bass. Quai resulta en emprima lingia da la conjunctura debla da l' onn 2009 e da l' immigraziun che vegn in pau retardada tras quai. 
Il medem svilup sa mussa er sin plaun naziunal – l' augment dal dumber da las abitantas e dals abitants importa qua l' onn 2009 anc 1.1% ( 2008: 1.4%). 
Grondas differenzas tar il svilup regiunal 
Suandond la tendenza generala dals ultims onns, è la populaziun creschida l' onn 2009 il pli fitg en las regiuns Engiadina bassa ( +1.5%), Grischun dal nord ( +1.2%) sco er Engiadin' ota ( +1.1%); augments sur la media datti er a Tavau ( +1.0%) sco er en la Mesolcina ( +0.9%). 
Ina stagnaziun u schizunt ina reducziun sa mussa vinavant en il Grischun central ( -0.1%), en Surselva ( -0.4%) sco er en Val Müstair ( -2.0%). 
La populaziun permanenta ils 31 da december 2009 tenor regiuns 
Funtauna: ESPOP 2009, UST 
Midament da la populaziun permanenta l' onn 2009 ( en%) 
Funtauna: ESPOP 2009, UST 
Puspè in saldo negativ da las naschientschas 
L' onn 2009 èn vegnids registrads en il Grischun 1' 619 uffants novnaschids. Envers l' onn precedent ( 1' 597) è quai in lev augment. 
Perquai ch' il dumber da mortoris è creschì a medem temp per 70 sin 1' 701, resulta l' onn 2009 puspè in saldo negativ da las naschientschas ( -82). 
La fertilitad da la populaziun estra è er vinavant bler pli gronda, uschia ch' il saldo da las naschientschas d' uffants esters ( +230) vegn da cumpensar per part il saldo proporziunalmain fitg negativ da la populaziun svizra ( -312). 
L' immigraziun dals stadis vegls da la UE cuntinuescha malgrà la crisa economica 
Pervia da la recessiun ch' è stada perceptibla cunzunt l' onn passà, è er l' immigraziun da l' ester en il Grischun sa reducida levamain. Ella resta dentant sin in aut nivel. 
La fin da l' onn 2009 dumbra il Grischun 30' 933 persunas estras cun domicil permanent ( +4.4%). 
La bilantscha da la migraziun interchantunala resta percunter negativa per il Grischun. 
Emigraziun 2009 
Immigraziun 2009 
Saldo 
Migraziun interchantunala 
3' 763 
3' 376 
-387 
Migraziun internaziunala 
2' 125 
4' 082 
1957 
Il dumber da las abitantas e dals abitants tudestgs ( +8.6%) e portugais ( +10.3%) è creschì er l' onn passà il pli fitg. 
Ensemen preschentan questas duas gruppas gia 47% da la populaziun estra permanenta. 
La populaziun taliana – fin avant paucs onns la gruppa da persunas estras represchentada il pli ferm en Svizra – è stagnada dal tuttafatg ils ultims onns e furma ussa la terz gronda gruppa. 
Sminuì il pli fitg l' onn passà è il dumber da las abitantas e dals abitants serbs ( -15.4%), quai che resulta en emprima lingia da l' independenza dal Cosovo. 
La cohorta da quest stadi giuven cumpara per l' emprima giada en la statistica, e quai cun 272 abitantas ed abitants permanents sin la posiziun 13. Tendenzialmain è la populaziun da tut ils stadis successurs da la Jugoslavia dentant sa reducida relativamain fitg ils ultims onns. 
La fin da l' onn 2009 èn tut en tut bundant 120 naziunalitads represchentadas en la populaziun permanenta dal Grischun, mo 20 gruppas han dentant passa 100 abitantas ed abitants. 
Trais da quatter Grischunas e Grischuns vivan en vischnancas cun passa 1' 000 abitantas ed abitants 
La fin da l' onn 2009 aveva il Grischun anc 22 vischnancas cun main che 100 abitantas ed abitants, ulteriuras 91 vischnancas avevan main che 500 abitantas ed abitants. 
Totalmain abitavan mo anc stgars 13% da la populaziun en questas vischnancas pli pitschnas. 
Var 76% da la populaziun grischuna viva gia oz en vischnancas che han passa 1' 000 abitantas ed abitants. 
Cun las numerusas fusiuns da vischnancas, ch' èn vegnidas messas en vigur il cumenzament da l' onn 2010 e che n' èn perquai anc betg vegnidas resguardadas qua, vegnan ils pais a sa spustar anc pli ferm en direcziun da las vischnancas grondas. 
Classa da grondezza da la vischnanca ( tenor populaziun) 
Vischnancas 
Total da la populaziun 
dumber 
en% 
dumber 
en% 
0 - 99 
22 
11.6% 
1' 313 
0.7% 
100 - 499 
91 
47.9% 
23' 365 
12.2% 
500 - 999 
30 
15.8% 
21' 720 
11.3% 
1' 000 - 9' 999 
45 
23.7% 
100' 838 
52.6% 
a partir da 10' 000 
2 
1.1% 
44' 625 
23.3% 
Total Grischun 
190 
100.0% 
191' 861 
100.0% 
Exempel: 22 vischnancas u 11.6% da tut las vischnancas han main che 100 abitantas ed abitants. Funtauna: ESPOP 2009, UST 
En il decurs da l' onn passà è la populaziun grischuna creschida per 0.7%. 
Communicaziun da la regenza dals 26 d'avust 2010
Ultra da quai ha la regenza concludì d' adattar las tariffas da las taxas per las permissiuns excepziunalas per la lavur da dumengia. 
La finala ha ella formulà sias posiziuns tar dus projects da la confederaziun. 
Inoltrà a la confederaziun il program per sustegnair chantuns plurilings 
Il chantun Grischun ha elavurà ses program per sustegnair ils chantuns plurilings tenor la lescha federala da linguas. 
La regenza grischuna ha approvà il program e l' inoltrà sco dumonda a la confederaziun. 
Per ademplir incumbensas spezialas dumonda il chantun da la confederaziun meds finanzials en l' autezza da 400' 000 francs per onn per ils onns 2010 e 2011. 
Per il 1. da schaner 2010 ha il cussegl federal mess en vigur la lescha da linguas. 
Tenor quella metta la confederaziun a disposiziun mintga onn meds finanzials en l' autezza da circa 1.5 milliuns francs per sustegnair ils chantuns plurilings Grischun, Berna, Vallais e Friburg. 
Quests meds finanzials vegnan deliberads supplementarmain a las ulteriuras contribuziuns per las linguas minoritaras naziunalas rumantsch e talian. 
Els servan però cumplainamain a cuvrir ils agens custs dal chantun e betg sco contribuziuns a terzas persunas. 
Il chantun prevesa d' impunder ils meds finanzials federals supplementars per ina vasta paletta da mesiras en ils secturs da l' administraziun e da la furmaziun. 
Tranter auter èn planisads curs da lingua per las collavuraturas e per ils collavuraturs da l' administraziun chantunala sco er lavurs da terminologia tar il servetsch chantunal da translaziuns. 
Planisadas èn er mesiras spezialas sco curs da lingua e producziuns da meds d' instrucziun en ils secturs da la scola populara, dal gimnasi sco er da la scola professiunala. 
Las taxas per las permissiuns excepziunalas per la lavur da dumengia vegnan adattadas 
Il chantun Grischun adatta las tariffas da taxas per las permissiuns excepziunalas per la lavur da dumengia. 
Quai ha concludì la regenza grischuna e mess en vigur la revisiun parziala correspundenta da l' ordinaziun tar la lescha introductiva tar la lescha da lavur e tar la prevenziun d' accidents tenor la lescha davart l' assicuranza d' accidents per il 1. da settember 2010. 
En quest connex vegnan auzadas las taxas maximalas per proceduras da permissiun per il temp da lavur e per disposiziuns che chaschunan blera lavur da 500 sin 3000 francs. Las tariffas da las taxas maximalas derivan anc da l' onns 2003. 
Il medem mument po il chantun dentant desister en il futur d' incassar ina taxa per permissiuns che chaschunan pauca lavur administrativa. 
A la regenza pari raschunaivel da tractar en moda facticamain eguala interpresas ch' èn obligadas da dumandar ina permissiun e talas che n' èn betg obligadas da dumandar ina permissiun e da desister d' incassar taxas minimalas. 
La midada da l' ordinaziun davart la publicaziun dals pretschs vegn beneventada 
La regenza grischuna beneventa per gronda part la midada da l' ordinaziun davart la publicaziun dals pretschs ch' è planisada da la confederaziun. 
Quella stgaffeschia dapli transparenza per las consumentas e per ils consuments, dettia dapli pais al princip dal tractament egual e chaschunia in' orientaziun pli gronda a la pratica. 
Quai menziunescha la regenza en sia resposta da consultaziun a la confederaziun. 
Cun questas adattaziuns vul la confederaziun d' ina vart suttametter servetschs novs a l' obligaziun da publitgar ils pretschs. 
Da l' autra vart duain tschertas reglas ch' èn sa mussadas sco memia inflexiblas en la pratica puspè vegnir schluccadas. 
La regenza beneventa tranter auter ch' igl è planisà da laschar crudar l' obligaziun d' affischar ils pretschs en las stanzas d' hotel. 
Tenor ses avis vegn facilitada uschia l' adattaziun a la pratica actuala. 
Plinavant è la regenza da l' avis che ulteriuras midadas stgaffeschian dapli segirezza giuridica. 
La revisiun da la lescha federala davart epidemias d' animals vegn approvada per part 
La regenza grischuna beneventa da princip la revisiun planisada da la lescha federala davart epidemias d' animals. 
Uschia vegnian reglads sin il stgalim da la lescha ils giavischs per in cumbat modern d' epidemias d' animals ch' èn gia ditg giustifitgads e che tegnan quint da las relaziuns actualas. 
Sco che la regenza scriva en sia resposta da consultaziun stgaffescha la confederaziun – cun la revisiun qua avant maun – tranter auter la basa legala per che las autoritads possian far ina prevenziun efficazia da las epidemias d' animals. 
La regenza propona però che la confederaziun stgaffeschia il medem mument sco la revisiun er la basa legala per ina banca da datas naziunala per chauns ( analogamain a la regulaziun per la banca da datas davart il traffic d' animals). 
Ina soluziun unitara naziunala pudess meglierar fermamain la qualitad da las datas e reducir ils custs per ils chantuns. 
Plinavant po la regenza approvar il project d' in fond naziunal cunter epidemias d' animals mo sut la premissa che quest fond sustegnia il sistem federalistic cun ils instruments chantunals e n' al remplazzia betg. 
Pervia da quai stoppian ils champs d' incumbensas vegnir definids uschè bain sco pussaivel gia ordavant. 
Da vischnancas e da regiuns 
Engiadina: La regenza conceda a l' Academia Engiadina la permissiun da manar ina scola media spezialisada cun ils champs professiunals " sanadad " e " pedagogia " a partir da l' onn da scola 2011/2012. 
Questa permissiun vegn dada provisoricamain e cun la resalva che la conferenza svizra da las directuras e dals directurs chantunals da l' educaziun publica renconuschia ils diploms respectivs. 
Cazas: La revisiun totala da la planisaziun locala, concludida da la vischnanca da Cazas ils 15 da december 2009, vegn approvada. 
Tumegl: La revisiun parziala da la planisaziun locala da la vischnanca da Tumegl, ch' era vegnida concludida ils 5 da mars 2010, vegn approvada. 
S. Martin: La revisiun totala da la planisaziun locala da la vischnanca da S. Martin, concludida ils 9 da december 2009, vegn approvada. 
Silvaplauna: La revisiun parziala da la planisaziun locala da la vischnanca da Silvaplauna, concludida ils 17 da favrer 2010, vegn approvada. 
Preaz: La revisiun totala da la planisaziun locala dals 12 da november 2009, concludida da la vischnanca da Preaz ( dapi il 1. da schaner 2010 vischnanca da Cazas), vegn approvada. 
Contribuziuns chantunalas a differentas instituziuns 
ARGO, fundaziun grischuna per lavuratoris e dimoras per persunas cun impediments: La dumonda ch' è vegnida inoltrada da l' ARGO, la fundaziun grischuna per lavuratoris e dimoras per persunas cun impediments, per construir in edifizi da scrinaria nov a Surava ( lavuratori Casti) vegn approvada. 
A l' ARGO vegn garantida ina contribuziun da maximalmain 945' 450 francs per construir quest edifizi da scrinaria. 
Chasa da burgaisas e da burgais, Cuira: Il project da construcziun per la midada da construcziun e per l' engrondiment da la chasa da burgaisas e da burgais a Cuira vegn approvà. 
A l' instituziun responsabla vegn garantida – cun resalva da la garanzia da la finanziaziun restanta – ina contribuziun chantunala maximala da 9' 400' 000 francs per metter a disposiziun 66 letgs da tgira. 
Communicaziun da la regenza dals 26 d'avust 2010
La regenza grischuna ha prendì enconuschientscha da l' analisa da la consultaziun tar la nova finanziaziun dal turissem ed ha discutà la direcziun per l' ulteriura elavuraziun da quest project. 
Ultra da quai è ella sa fatschentada cun la realisaziun d' in nov center da cumpetenza per laina en il Puschlav. 
La finamira resta ina taxa turistica 
La consultaziun tar la nova finanziaziun dal turissem dal Grischun ha gì lieu dals 30 da november 2009 fin ils 31 da mars 2010. 
L' analisa da las respostas da la consultaziun mussa, co ch' i duai vegnir cuntanschì – cun tschertas adattaziuns – in project davart la taxa turistica che vegn sustegnì d' ina maioritad. 
Ina taxa turistica generala per la finanziaziun da basa d' incumbensas turisticas e dal marketing turistic è ina part centrala da la refurma dal turissem grischun, e perquai vegn ella persequitada vinavant. 
Ils circuls interessads han gì temp quatter mais per sa fatschentar cun la tematica. 
Tar il chantun èn entradas totalmain 152 posiziuns: 7 posiziuns da partidas politicas, 5 da departaments e d' uffizis chantunals, 18 d' organisaziuns turisticas, 32 da federaziuns professiunalas e da cuminanzas d' interess, 71 da vischnancas e da corporaziuns regiunalas sco er 19 da persunas privatas e da singulas interpresas. 
L' analisa da las respostas da la consultaziun mussa ussa las fermezzas e las deblezzas dals dus sbozs da leschas concernent ina nova finanziaziun dal turissem ch' èn vegnids preschentads en la consultaziun. 
La regenza grischuna ha prendì enconuschientscha da l' analisa da la consultaziun e discutà la direcziun per l' ulteriura elavuraziun da quest project. 
La refurma dal turissem grischun è incontestada 
Las finamiras da la refurma currenta dal turissem èn incontestadas e lur stadi da realisaziun è renconuschì. 
Da las posiziuns resorta che las cundiziuns generalas per il turissem duain vegnir meglieradas vinavant en moda consequenta. 
Las pretensiuns per las organisaziuns per la gestiun da destinaziuns ( OGD) e per las organisaziuns turisticas regiunalas ( OTReg) sco er l' obligaziun da colliaziun per tut las organisaziuns turisticas duain vegnir mantegnidas. 
La regenza duai pudair intervegnir mo, sch' i na vegnan betg chattadas soluziuns en la regiun. 
La taxa turistica sto vegnir sviluppada vinavant 
Ina nova finanziaziun dal turissem vegn resguardada sco necessaria e duai er vegnir pussibilitada. 
Actualmain vegn examinà detagliadamain in dumber da propostas concretas per meglierar la finanziaziun dal turissem. 
En quest connex furman il sboz da la lescha davart la finanziaziun da las organisaziuns turisticas ( LFOT) ed il sboz da la lescha davart l' armonisaziun da la finanziaziun dal turissem ( LAFT) ina basa fundada per sviluppar vinavant il project da lescha. 
La finanziaziun dal marketing turistic e dal svilup turistic stattan vinavant en il center. 
La taxa turistica duai valair per tut il chantun, tar la realisaziun duai in " element communal " però survegnir in grond pais. 
Ulteriurs scleriments detagliads ston vegnir fatgs areguard il fond turistic planisà. 
L' execuziun e la retschertga da datas duain vegnir examinadas areguard lur opportunitad ed areguard lur effizienza. 
Taxa turistica chantunala per tut las giudidras e per tut ils giudiders 
Tut las interpresas che profitan directamain u indirectamain dal turissem duain vegnir integradas en la finanziaziun dal turissem. 
L' obligaziun da pajar ina taxa turistica duai vegnir examinada anc ina giada en cas d' interpresas ch' èn activas sin tut il mund e ch' èn orientadas a l' export. 
La midada da sistem tar las alloschadras e tar ils alloschaders ( capacitad empè da frequenza) sco er l' integraziun da tut las abitaziuns da vacanzas en la finanziaziun dal turissem vegnan beneventadas da princip. 
La basa per fixar la taxa sco er la cunfinaziun dals differents tips d' alloschadras e d' alloschaders da la hotellaria e da la parahotellaria duain vegnir precisads e definids en moda pli clera. 
Debatta en il cussegl grond durant la sessiun d' avust 2011 
Tut en tut poi vegnir constatà ch' igl èn vegnidas furnidas conclusiuns che permettan d' elavurar vinavant il project. 
La nova concepziun da la finanziaziun dal turissem è vinavant ina part centrala da la refurma dal turissem grischun. Perquai vegn ella persequitada vinavant. 
il departament d' economia publica e fatgs socials e l' uffizi per economia e turissem sclereschan las dumondas giuridicas e politicas en vista ad in sboz da la lescha revedì. 
Il cussegl grond vegn previsiblamain a tractar questa fatschenta en sia sessiun d' avust 2011. 
Il chantun empermetta da sustegnair in nov center da cumpetenza per laina en la Val Puschlav 
La regenza grischuna ha da princip ina tenuta positiva envers la realisaziun d' in nov center da cumpetenza per laina en la Val Puschlav. 
En in' emprima posiziun è ella pronta da sustegnair il project – sut tschertas premissas – cun in emprest da 3 milliuns francs sco er cun ina contribuziun dad 1 milliun francs. 
En il Puschlav duai vegnir sviluppà in center biling da furmaziun e da tecnologia d' impurtanza internaziunala, nua ch' i vegnan purschidas scolaziuns e perfecziunaments per spezialistas e per spezialists da l' economia da laina. 
Tras il project vegn ultra da quai promovida ina stretga collavuraziun transcunfinala cun la provinza da Sondrio e cun la regiun Lumbardia. 
Sut la direcziun da la regiun Valposchiavo èn participads plirs partenaris al project, tranter auter l' institut per furmaziun supplementara professiunala da la Svizra sidorientala ( IFSP) che maina gia il center da furmaziun per guaud e per laina a Maiavilla. 
Sin basa dals resultats d' in studi da realisabladad ch' è avant maun ha la regenza da princip ina tenuta positiva envers la realisaziun dal project. 
Ella è da l' avis ch' il project e che las plazzas da lavur che duain vegnir stgaffidas hajan ina gronda impurtanza per l' economia publica da la regiun Valposchiavo. 
Per ils custs d' investiziun dal project è la regenza pronta d' empermetter ina contribuziun à fonds perdu dad 1 milliun francs e – sin basa da la nova politica regiunala da la confederaziun ( NPR) – in emprest da 3 milliuns francs. 
La premissa è dentant ch' ils detagls che ston anc vegnir sclerids cumprovian la realisabladad a maun d' in model da fatschenta persistent, che las gruppas participadas confermian tras contracts lur intenziuns da cooperaziun e ch' i saja vegnida fundada en moda giuridicamain lianta ina instituziun che porta l' entira responsabladad. 
Plinavant ston ils iniziants mussar en moda plausibla ch' il manaschi dal center da cumpetenza per laina cuvria a vista mesauna ils custs e che la finanziaziun da tut ils custs d' investiziun da var 18 milliuns francs saja garantida. 
Il chantun vul persequitar vinavant en moda activa il provediment cun internet a bindel lad
Il provediment cun internet a bindel lad tar l' infrastructura da telecommunicaziun dastga vegnir giuditgà sco bun en il chantun Grischun. 
El correspunda pli u main a la media svizra. 
Questa conclusiun tira in rapport, dal qual la regenza ha prendì enconuschientscha. 
La regenza vul persequitar vinavant en moda activa il svilup dinamic en quest sectur. 
En quest connex envida ella la confederaziun da garantir il provediment cun internet a bindel lad en il rom dal servetsch public. 
Er duain las vischnancas daventar activas sin lur territori. 
Ina infrastructura da telecommunicaziun moderna che tegna quint dals basegns da la populaziun e da l' economia è da gronda impurtanza per il chantun. 
In nov rapport, ch' il departament d' economia publica e fatgs socials ha incità, dat ussa ina survista davart la situaziun dal provediment cun internet a bindel lad en il Grischun. 
Il rapport vegn a la conclusiun, ch' il chantun haja in bun access cun fibras da vaider en la zona a distanza. 
Ina rait fitg spessa sa derasa sur l' entir chantun per lung dals trassés da las differentas proprietarias e dals differents proprietaris da conducts da fibras da vaider, sco per exempel gestiunarias e gestiunaris da raits da telecommunicaziun e da cabel sco er interpresas dal provediment d' energia ed interpresas da viafier. 
En vista ad in eventual access da chasadas e d' interpresas a fibras da vaider stat a disposiziun en il Grischun ina infrastructura da la zona a distanza bain sviluppada che po vegnir amplifitgada senza difficultads. 
Er il provediment da las chasadas cun internet a bindel lad sur il cabel da telefon d' arom ( DSL) è circa tuttina bun sco en la media svizra. 
99 pertschient da las abitantas e dals abitants pon abunar in servetsch cun almain 4 MBit/s, quai che correspunda circa a las sveltezzas da transferiment da datas che persunas privatas dovran actualmain en media. 
Il provediment da las plazzas da lavur cun internet a bindel lad è meglier che quel da las chasadas. 
La confederaziun duai garantir il servetsch public er tar il provediment cun internet a bindel lad 
La situaziun en quest sectur sa mida dentant svelt. Perquai vul la regenza persequitar vinavant la situaziun en moda activa. 
Il cussegl federal vegn a preschentar proximamain al parlament in rapport davart il svilup dal martgà svizzer da telecommunicaziun. 
La regenza pretenda dal cussegl federal ch' el adempleschia sias obligaziuns en connex cun il provediment cun internet a bindel lad en il rom dal servetsch public e ch' el fetschia las midadas da la lescha ch' èn necessarias. 
Er vul il chantun integrar las vischnancas ed orientar davart las enconuschientschas dal rapport. 
Ellas duain daventar activas sin lur territori. 
Las vischnancas pon accelerar l' amplificaziun da la rait da l' internet a bindel lad, contactond differentas purschidras e differents purschiders per uschia lantschar projects per megliers access. 
Ultra da quai duain vegnir resguardadas las pretensiuns per la futura infrastructura da fibras da vaider er tar las lavurs da construcziun bassa. 
La finala vul la regenza procurar ch' i vegnia installà in barat d' infurmaziuns activ e regular tranter las differentas acturas ed ils differents acturs, sco las firmas da telecommunicaziun, las gestiunarias ed ils gestiunaris da raits da cabel e las interpresas d' electricitad. 
Il rapport da l' uffizi per il svilup dal territori vegn publitgà en l' internet sut http://www.are.gr.ch. 
Terminà cun success la sanaziun totala da la scola chantunala Halde
Punctualmain, per il cumenzament dal nov onn da scola, han pudì vegnir terminadas las lavurs da construcziun a la scola chantunala Halde a Cuira. 
Suenter in temp da construcziun da trais onns e suenter lavurs da sanaziun fitg vastas e cumplexas stat puspè a disposiziun a la scola l' entir cumplex d' edifizis. 
Il zercladur 2006 aveva il cussegl grond concedì in credit d' impegn da 50 milliuns francs per la sanaziun architectonica da la scola chantunala Halde. 
Circa in onn pli tard han cumenzà las lavurs da construcziun. 
La sanaziun totala è vegnida fatga en duas etappas, mantegnend ina part dal manaschi. 
A medem temp ha il manaschi da scola gì lieu en provisoris ch' èn vegnids construids da nov e che cuntegnevan 40 stanzas da scola. 
Suenter che l' emprima etappa è vegnida terminada a temp la stad 2009 po ussa vegnir averta punctualmain, per il cumenzament da la scola, er la part da l' edifizi ch' è vegnida renovada en la segunda ed ultima etappa. 
In element impurtant da la vasta sanaziun ch' è vegnida incumbensada dal chantun è stada l' eliminaziun fitg custaivla e pretensiusa da las substanzas nuschaivlas PCB ed asbest. 
Las finamiras severas ch' eran vegnidas prescrittas per sanar las substanzas nuschaivlas èn vegnidas cuntanschidas tuttas ed èn vegnidas confermadas tras mesiraziuns da controlla. 
Ultra da las vastas sanaziuns da las substanzas nuschaivlas ha l' edifizi survegnì ina fatschada autamain termoisolanta, ina tecnica da chasa moderna ed in nov interiur cunvegnent. 
Las infrastructuras tecnicas correspundan a las enconuschientschas didacticas las pli novas. 
Las scolaras, ils scolars e las persunas d' instrucziun da la scola chantunala grischuna han pia a disposiziun locals da scola equipads tenor las enconuschientschas las pli novas. 
Grazia a l' engaschament ed a la collavuraziun excellenta tranter il patrun da construcziun e l' interpresa generala ch' è vegnida incumbensada han tut las finamiras dal project pudì vegnir observadas cumplainamain, saja quai areguard la qualitad, areguard ils custs ed areguard ils termins. 
La scola chantunala sanada Halde vegn ad esser accessibla per il vast public a chaschun da l' inauguraziun, ils 29 ed ils 30 d' october 2010. 
Il chantun edescha ina nova broschura &quot;La tgira palliativa cumenza en la vita&quot;
Il chantun Grischun, l' uniun palliative gr e la fundaziun Menzi-Jenny-Gertrud preschentan communablamain la broschura chantunala " La tgira palliativa cumenza en la vita ". 
La broschura d' infurmaziun che stat a disposiziun a partir dal settember dat scleriments cumplessivs davart la tgira palliativa ed instruescha, nua ch' ins chatta ussa infurmaziuns davart la purschida da tgira palliativa en il chantun Grischun. 
Dapi onns s' engaschan il chantun Grischun, l' uniun palliative gr e la fundaziun Menzi-Jenny-Gertrud per che persunas fermamain malsaunas, persunas cun malsognas cronicas, persunas veglias e muribundas vegnian tractadas, tgiradas ed accumpagnadas uschè bain sco pussaivel e per che lur confamigliaras e lur confamigliars survegnian a temp il sustegn duì. 
Per pussibilitar ina vasta sensibilisaziun per la tgira palliativa metta il chantun ussa a disposiziun a tut las instituziuns interessadas ina broschura d' infurmaziun davart la tgira palliativa. Questa broschura è vegnida creada en collavuraziun cun l' uniun palliative gr e cun la fundaziun Menzi-Jenny-Gertrud. 
Ella declera detagliadamain, tge che la tgira palliativa è e renviescha al secretariat da palliative gr. 
Ella è avant maun en rumantsch, en tudestg ed en talian. 
La broschura u sut info@palliative-gr.ch. 
La tgira palliativa è anc adina memia pauc enconuschenta 
La tgira palliativa è in concept da provediment che s' engascha per che persunas fermamain malsaunas, persunas cun malsognas cronicas, persunas veglias e muribundas sco er lur confamigliaras e lur confamigliars ( che tgiran) survegnian in tractament, ina tgira ed in accumpagnament da qualitad e da dignitad fin a la fin. 
La tgira palliativa vegn identifitgada savens cun il murir e cun la mort. 
La tgira palliativa cumenza dentant bler pli baud. 
Savens vegnan umans tutgads amez lur vita d' ina greva malsogna u d' ina malsogna cronica progressiva. 
E quai independentamain da lur vegliadetgna u dal context da lur vita. 
Grazia al progress da la medischina vivan las persunas attempadas oz pli ditg. Tras quai po s' augmentar il dumber da malsognas che vegnan chaschunadas da la vegliadetgna. 
La tgira palliativa vul permetter a questas persunas sco er a lur confamigliaras ed a lur confamigliars da concepir e da passentar lur vita uschè bain sco pussaivel al lieu ch' ellas e ch' els han tschernì. 
In punct central è quel da percorscher a temp malsognas fisicas, psichicas, socialas e spiritualas e da mitigiar quellas sco er da sustegnair las confamigliaras ed ils confamigliars ( che tgiran). 
Per il sectur ambulant sco er per il sectur staziunar èn vegnids sviluppads emprims concepts en il chantun per pudair assister ed accumpagnar cun dignitad las persunas pertutgadas. 
Cunzunt la lavur voluntara è indispensabla en l' assistenza da persunas fermamain malsaunas e muribundas e duai vegnir promovida intensivamain en collavuraziun cun las organisaziuns existentas. 
I vegn creà in post da consultaziun 
Il post da consultaziun per la tgira palliativa che vegn manà ad interim da Cornelia Knipping ( coordinatura dal project " tgira palliativa dal Grischun ") vegn avert l' october 2010 uffizialmain sco secretariat da l' uniun palliative gr. 
Il secretariat vegn a rimnar permanentamain infurmaziuns davart las purschidas da tgira palliativa en il Grischun e vegn a metter a disposiziun gratuitamain quellas. 
Gia oz valan las indicaziuns da la broschura per entrar en contact cun las instituziuns e per s' infurmar davart las purschidas da la tgira palliativa en il chantun Grischun. 
Ulteriuras infurmaziuns: 
http://www.gesundheitsamt.gr.ch 
http://www.palliative-gr.ch 
Communicaziun da la regenza dals 2 da settember 2010
La regenza grischuna conceda ina confinanziaziun da totalmain 4 milliuns francs per cuntinuar cun l' offensiva da marca " Enavant Grischun " per ils proxims 4 onns. 
Dal rest ha ella concludì da promover vinavant il project per transfurmar l' oriunda plazza aviatica militara da San Vittore en ina zona d' industria. 
La finala ha ella formulà sias posiziuns tar differents projects da consultaziun da la confederaziun, tranter auter tar la cuntinuaziun dad Innotour. 
Il chantun sustegna vinavant il project " Enavant Grischun " 
Il chantun Grischun sustegna la cuntinuaziun da l' offensiva da marca " Enavant Grischun " per 4 ulteriurs onns. 
Quai ha concludì la regenza grischuna. 
Ella garantescha a l' uniun Grischun vacanzas per ils onns 2011 fin 2014 ina contribuziun chantunala dad 1 milliun francs per onn per il project. 
Realisond " Enavant Grischun II ", duai il grad d' enconuschientscha da la marca grischun vegnir augmentà supplementarmain. 
Il medem mument duai il profil da la marca vegnir precisà en moda persistenta. 
Ultra da quai survegnan las partenarias ed ils partenaris turistics e betg turistics ina pussaivladad attractiva da posiziunar e da revalitar lur products, applitgond la marca. 
Las evaluaziuns da l' offensiva da communicaziun ch' è vegnida lantschada l' onn 2007 mussan che las finamiras han pudì vegnir cuntanschidas fin ussa e che l' effect per il chantun Grischun è tut en tut fitg plaschaivel. 
La regenza è da l' avis ch' i saja perquai inditgà da cuntinuar cun " Enavant Grischun ", tant pli che la creaziun d' ina marca chaschunia lavur constructiva a lunga vista. 
La plazza aviatica da San Vittore duai daventar ina zona d' industria 
Il chantun Grischun vul transfurmar l' oriunda plazza aviatica militara da San Vittore ed il terren vischin en ina zona d' industria cumpetitiva. 
Las parcellas da terren duain vegnir purschidas pli tard ad interpresas cun perspectivas per il futur che vulan sa domiciliar al lieu. 
La regenza grischuna ha prendì enconuschientscha dals emprims resultats dals scleriments correspundents d' ina gruppa da project. 
Ella ha incumbensà l' uffizi per economia e turissem da cuntinuar cun il project e d' elavurar in concept global per realisar in' utilisaziun economica dal terren. 
L' areal da l' armasuisse – cumplettada cun ulteriuras surfatschas en la vischinanza directa – preschenta la reserva da terren la pli gronda che stat a disposiziun en il chantun Grischun per in svilup economic e porscha premissas adattadas per domiciliar interpresas strategicas sco er per stgaffir plazzas da lavur. 
En in proxim pass duain vegnir creadas tut las premissas ch' èn necessarias per pudair instradar las lavurs d' avertura. 
Quai duai vegnir fatg en collavuraziun cun la proprietaria dal terren, numnadamain cun l' armasuisse, ed en coordinaziun cun la vischnanca da San Vittore e cun la regiun Mesolcina. 
Ina premissa necessaria è quella, che la vischnanca da San Vittore approveschia il plan communal d' utilisaziun correspundent. 
La regenza beneventa la cuntinuaziun previsa dad Innotour 
La regenza grischuna sustegna la revisiun planisada da la lescha federala davart la promoziun da l' innovaziun, da la cooperaziun e dal svilup da las enconuschientschas en il turissem ( Innotour) e la nova direcziun dal cuntegn respectiva. 
Ella sustegna la proposta d' abolir la limitaziun temporara per la cuntinuaziun dad Innotour. 
Quai menziunescha la regenza en sia resposta da consultaziun a la confederaziun. 
La lescha dad Innotour ch' è entrada en vigur l' onn 1998 ha l' intent d' augmentar l' attractivitad da la purschida turistica e da meglierar la cumpetitivitad da la Svizra sco destinaziun turistica. 
En il passà han il cussegl federal ed il parlament prolungà gia duas giadas la lescha temporara. 
Ella scada la fin da l' onn 2012. 
Pervia da las bunas experientschas en connex cun l' execuziun duai il relasch ussa vegnir transferì en ina lescha illimitada. 
A la regenza para il nov concept da promoziun dad Innotour che vegn dividì organisatoricamain en ils trais secturs " innovaziuns ", " collavuraziun " e " svilup da las enconuschientschas " dad esser cumplessiv e cunvegnent. 
La regenza beneventa expressivamain la finamira surordinada dad Innotour da rinforzar la cumpetitivitad da las destinaziuns. 
Tenor l' avis da la regenza sto Innotour survegnir meds finanzials d' almain 5 milliuns francs per onn per pudair cuntanscher vinavant l' effect giavischà. 
La finanziaziun na dastga dentant betg vegnir cumpensada sin donn e cust da las contribuziuns a Svizra turissem. 
Dal puntg da vista da la regenza sto la promoziun naziunala dal turissem vegnir rinforzada. 
Ultra da quai pretenda la regenza ch' ils posts chantunals cumpetents stoppian mintgamai vegnir consultads, avant che dar la garanzia per contribuziuns dad Innotour a projects da model. 
Mo uschia po vegnir garantida la coordinaziun cun la promoziun chantunala e cun la nova politica regiunala ( NPR). 
La finala pretenda la regenza da la confederaziun ch' ella preciseschia ses engaschament en il sectur da la statistica davart il turissem. 
La lescha dad Innotour revedida na dastga numnadamain betg avair per consequenza che la confederaziun sa retira vinavant da la statistica davart il turissem che cumpiglia pitschens territoris. 
L' iniziativa parlamentara " Dapli protecziun per las consumentas e per ils consuments " vegn refusada 
La regenza grischuna s' exprima cunter l' iniziativa parlamentara " Dapli protecziun per las consumentas e per ils consuments ". 
La revisiun prevesa da prolungar il termin da surannaziun per pretensiuns en connex cun defects da la chaussa tar la cumpra da bains movibels a 2 respectivamain a 5 onns. 
Cunquai ch' i vegn ad esser pussaivel er en l' avegnir d' excluder l' obligaziun da dar ina garanzia, è la regenza da l' avis che la revisiun na portia betg ina meglra protecziun per las consumentas e per ils consuments. 
Sco quai che la regenza scriva en sia resposta da consultaziun n' ha la midada previsa dal dretg d' obligaziuns perquai praticamain nagina muntada. Ils puncts decisivs na vegnan er betg adattads al dretg da l' UE ed al dretg dals pajais esters vischins. 
Perquai na sa giustifitgeschi er betg da midar il dretg vertent. 
Las actualisaziuns en connex cun las organisaziuns da l' ambient che han il dretg da far recurs vegnan sustegnidas 
La regenza grischuna sustegna las actualisaziuns proponidas da la confederaziun en connex cun las organisaziuns da l' ambient che han il dretg da far recurs. 
Quai scriva ella en sia resposta da consultaziun a la confederaziun tar la midada da l' ordinaziun davart la designaziun da las organisaziuns per la protecziun da l' ambient sco er per la protecziun da la natira e da la patria che han il dretg da far recurs. 
In' adattaziun da la lescha federala dals 20 da december 2006 davart la protecziun da l' ambient precisescha, en tge dimensiun che las organisaziuns da l' ambient dastgan esser activas en il sectur da l' economia. 
La confederaziun ha controllà, sche l' activitad economica da las organisaziuns che han il dretg da far recurs correspunda a questa nova regulaziun. 
Ultra da quai ha ella controllà, sche las organisaziuns da l' ambient che han il dretg da far recurs adempleschan anc las ulteriuras premissas dal dretg da recurs. 
Da vischnancas e da regiuns 
Tavau: Il project " Siglientada da lavinas a Frauentobel " da la vischnanca da Tavau vegn approvà. 
Als custs vegn garantida ina contribuziun da maximalmain 591' 200 francs. 
Engiadina bassa: La revisiun parziala dals statuts da la corporaziun regiunala " Pro Engiadina bassa " vegn approvada. 
Beiva: La revisiun parziala da la planisaziun locala " Hotel Solaria " da la vischnanca da Beiva, concludida ils 17 da zercladur 2010, vegn approvada. 
Puntraschigna: La revisiun parziala da la planisaziun locala, concludida da la vischnanca da Puntraschigna ils 8 da zercladur 2010, vegn approvada. 
Dis europeics dal monument ils 11 ed ils 12 da settember 2010 davart il tema &quot;Ciclus da la vita&quot;
Ils dis europeics dal monument, che han lieu ils 11 ed ils 12 da settember 2010, porschan in program multifar. 
En il Grischun sa concentreschan las occurrenzas principalmain sin la vischnanca da Tavau. 
A chaschun dals 17avels dis europeics dal monument envida la tgira da monuments ad in viadi d' exploraziun tar bains culturals ch' èn colliads cun il tema " Ciclus da la vita ": lieus ed edifizis – scolas, ospitals, museums, baselgias, santeris – che dattan la tempra al mintgadi en in ambient cultural e che paran d' ans esser bain enconuschents, che nus n' enconuschain dentant savens tuttina betg propi. 
Els raquintan, co tractar ils temas centrals da la vita: naschientscha – plaschair – mal – mort. 
En il Grischun sa concentreschan las occurrenzas dals dis dal monument principalmain sin la vischnanca da Tavau. 
Preschentads vegnan differents bains culturals che han cuntanschì – sco incumbensas da construcziun publicas – in' auta qualitad planisatorica ed architectonica e che caracteriseschan en moda decisiva il maletg actual dal lieu. 
Ils dis europeics dal monument vegnan averts uffizialmain sonda, ils 11 da settember 2010, a las 11.00, tras Hans Peter Michel en la chasa communala a Tavau Plaz. 
A l' occurrenza d' avertura discurran plinavant Christian Rathgeb, anteriur president dal cussegl grond e president da la societad per la perscrutaziun da la cultura grischuna, sco er Marcus Casutt, tgirader chantunal da monuments. 
L' occurrenza vegn accumpagnada da la scola da musica da Tavau. 
Sonda, ils 11 da settember, da las 13.00 fin las 17.00, sco er dumengia, ils 12 da settember, da las 11.00 fin las 16.00, han lieu a Tavau differents guids. 
Tranter auter pon ins visitar la staziun da Tavau Plaz, il museum Kirchner, la baselgia da Son Gion cun sias fanestras da Giacometti sco er l' albiert per la giuventetgna. 
Plinavant vegnan purschids in gir tras Tavau sco er in' occurrenza davart l' architect Rudolf Gaberel. 
Preschentadas vegnan er las minieras al Silberberg. 
In' occurrenza en il Grischun ha ultra da quai lieu en la claustra Son Jon a Müstair. 
Infurmaziuns detagliadas davart las singulas occurrenzas en il Grischun e l' entir program dals dis europeics dal monument stattan a disposiziun sin la pagina d' internet http://www.denkmalpflege.gr.ch. 
Dapi ch' el è vegnì realisà l' emprima giada l' onn 1994, è quest di sa sviluppà a l' occurrenza la pli gronda en il sectur da la sensibilisaziun per il mantegniment da bains culturals. 
L' occurrenza ha la finamira da svegliar tar in vast public l' interess per ils bains culturals e per lur mantegniment. 
Las visitas dal di dal monument vegnan organisadas en emprima lingia dals posts spezialisads federals, chantunals e municipals per la tgira da monuments e per l' archeologia. 
Els tschernan mintga onn ils objects, contacteschan las proprietarias ed ils proprietaris ed organiseschan ils guids e las occurrenzas al lieu. 
Il center NIKE è responsabel per la coordinaziun da las var 200 occurrenzas en l' entira Svizra, per la lavur naziunala da medias e da publicitad sco er per la publicaziun dal program en furma da broschura ed en l' internet. 
Il di europeic dal monument è ina manifestaziun culturala che vegn lantschada uffizialmain dal cussegl da l' Europa. 
El vegn er sustegnì da l' uniun europeica. 
Il di dal monument ha lieu en 48 pajais europeics. 
Concurrenza d'art a la scola chantunala grischuna Halde
Suenter la sanaziun da l' edifizi da la scola chantunala Halde a Cuira ha l' uffizi da construcziun auta realisà ina concurrenza d' art en il rom dal project " Art a l' edifizi ". 
Per la concepziun artistica da la plazza ch' è situada directamain sur la chaplutta da Son Steffan è vegnì elegì il sboz da l' ovra " hoch hinaus " dal pèr artistic Gabriela Gerber e Lukas Bardill. 
L' art figurativ duai er en l' avegnir esser preschent e survegnir ina plazza duida en la scola chantunala sanada Halde. 
Il concept d' art elavurà cumpiglia in program multifar che vegn realisà per l' avertura uffiziala dals 28 d' october 2010. 
En il center stat la concepziun artistica dal spazi exteriur tranter ils singuls edifizis dal 5. tschientaner ch' èn situads directamain sur la chaplutta da Son Steffan. 
Per survegnir sbozs interessants d' auta qualitad artistica ha l' uffizi da construcziun auta surdà la primavaira 2010 ina incarica per in studi a 4 artistas ed artists grischuns. 
Gudagnà la concurrenza ha il pèr artistic Gabriela Gerber e Lukas Bardill cun lur ovra " hoch hinaus ". 
Ils sbozs da las artistas e dals artists vegnan preschentads en la scola chantunala Halde a partir da gievgia, ils 9 da settember 2010. 
Il rapport da la giuria stat a disposiziun sin http://www.hochbauamt.gr.ch per chargiar giu. 
La regenza da Lucerna visita la regenza grischuna
Sin invit da la regenza grischuna visita la regenza dal chantun Lucerna gievgia, ils 9 da settember 2010, il chantun Grischun. 
L' inscunter serva en emprima lingia a tgirar las relaziuns amicablas ed a barattar experientschas. 
Sin sia visita en il Grischun vegn la regenza da Lucerna manada da ses president Anton Schwingruber. 
Suenter il bainvegni dals giasts tras il president da la regenza dal Grischun Claudio Lardi a Landquart van las delegaziuns en il char-salun istoric da la Viafier retica a Tavau. 
Il gentar vegn servì sin la Schatzalp. 
Il suentermezdi vegn visità il museum Kirchner. 
La visita serva en emprima lingia a tgirar las relaziuns amicablas ed a barattar experientschas sin ils champs da la cultura, da l' economia e da la politica. 
Infurmaziun per las medias: 
Vers las 11.30 stattan las delegaziuns da Lucerna e dal Grischun a disposiziun a las medias davant la staziun da muntogna da Schatzalp a Tavau per ina fotografia. 
Communicaziun da la regenza dals 9 da settember 2010
En sia ultima sesida ha la regenza grischuna tractà differentas fatschentas da vischnancas e da regiuns e concedì contribuziuns a projects da vias. 
Da vischnancas e da regiuns 
Alvagni: La revisiun parziala da la planisaziun locala, concludida da la vischnanca d' Alvagni ils 23 da zercladur 2010, vegn approvada. 
Ramosch: La revisiun parziala da la planisaziun locala, concludida da la vischnanca da Ramosch il 1. da zercladur 2010, vegn approvada. 
Projects da vias 
La regenza ha approvà totalmain 2' 418' 000 francs per construir e per sanar il suandant traject da via: 
- via sursilvana: lavurs d' impressari, Trin Mulin – Felsbach 
Mandat da la rogaziun federala 2010
La regenza a las abitantas ed als abitants dal chantun Grischun 
Stimadas conburgaisas e stimads conburgais 
Mintga onn, la terza dumengia da settember, celebrain nus la rogaziun federala. 
Engraziar, far penetienza, urar. 
… Questas trais noziuns èn francadas pli fitg en la lingua da la baselgia ch’en noss mintgadi. 
Tuttina èn differentas modas da cumportament e tenutas che vegnan exprimidas en las trais activitads « engraziar», « far penetienza» ed « urar» anc oz impurtantas per nus tuttas e per nus tuts. 
Il pled « engraziel! 
» scuntrain nus savens en il mintgadi. 
Nus schain « engraziel fitg! 
» u « bun engraziament!». 
L’engraziar en la muntada da la rogaziun federala surpassa dentant talas furmas da cumportament. 
El sa basa sin in profund « engraziament» sentì. 
Bleras chaussas che nus possedain u che nus survegnin da noss conumans resentin nus sco normalas u avain l’impressiun ch’ellas ans sajan schizunt debitadas. 
Pir, cur che nus essan conscients che nus n’avain nagin dretg da survegnir talas, resentin nus ina vaira engraziaivladad er per nossa sanadad, per nossa segiranza materiala e per la pussaivladad da concepir nossa vita en in pajais liber. 
La rogaziun dad oz ans dat l’occasiun da realisar en moda conscienta l’evidenza da nossa vita persunala ed er d’esser engraziaivel per las chaussas da mintgadi. 
Ils pleds « far penetienza» èn francads anc pli pauc en nossa lingua da mintgadi ch’il pled « engraziar». 
Nus enconuschain il verb « punir», quai che vul dir tant sco surpigliar las consequenzas negativas d’in sbagl che nus avain commess. 
Nus vegnin punids, pia chastiads. 
En il cas normal cunter nossa voluntad. 
Auter èsi tar il « far penetienza». 
« Far penetienza» premetta noss giudizi sco er nossa prontadad da midar noss cumportament. 
Nus vulain puspè far bun las consequenzas d’in sbagl. 
Nus vulain emprender d’in sbagl ed ans cumportar auter en il futur. 
Tals process da midada èn pussaivels en il sectur religius, politic, professiunal e surtut er en il sectur privat. 
« Far penetienza» po uschia per exempel signifitgar che nus dumandain in uman che ans stat datiers per perdun per ina groppadad. 
En il conturn professiunal po « far penetienza» signifitgar d’annullar ina fatschenta malonesta u da restituir in gudogn exorbitant. 
Per las politicras e per ils politichers vul « far penetienza» tranter auter dir da star tar ina faussa decisiun e da surpigliar la responsabladad persuenter. 
La rogaziun dad oz ans porscha la chaschun da reponderar sinceramain noss cumportament envers la natira, envers noss conumans ed envers nus sezs e da tschertgar, sche necessari, pussaivladads da turnar, da far penetienza. 
Igl existan er differentas imaginaziuns e definiziuns da la terza activitad che dat al di dad oz il num, numnadamain da « l’urar». 
En quest lieu duai mo vegnir accentuà in aspect spezial da l’urar. 
Far uraziun premetta ch’il singul uman accepta sia finitad. 
L’uman che ura metta sasez enavos. 
El accepta che betg tut n’è realisabel per el. 
El accepta ses cunfins. 
Nus stuain acceptar ch’i dat situaziuns, nua che nus na pudain betg pli diriger nossa vita. 
Nus stuain acceptar la nunpussanza e la supportar. 
Mintgina e mintgin da nus enconuscha talas situaziuns. 
La rogaziun dad oz ans dat l’occasiun da reflectar davart noss cunfins persunals e d’exercitar umilitanza. 
Stimadas conburgaisas e stimads conburgais, nossa confruntaziun persunala cun « engraziar», cun « far penetienza» e cun « urar», che nus essan envidads da far oz, ans dat la schanza d’ans sviluppar persunalmain. 
Il barat cun auters umans è fitg impurtant per noss svilup persunal. 
Nus duvrain ils conumans da noss proxim conturn e da noss chantun. 
Gist uschia essan nus er dependents da la convivenza da nossas conburgaisas e da noss conburgais svizzers sco er d’in dialog tolerant e liber da pregiudizis cun umans d’auters pajais ed en auters pajais. 
Nus duessan er reflectar davart quellas chaussas al di da la rogaziun federala. 
Cun quests patratgs As giavischain nus ina rogaziun contemplativa ch' è purtada d’engraziaivladad e da confidenza. 
Cuira, settember 2010 
En num da la regenza 
Il president: Claudio Lardi 
Il chancelier: dr. Claudio Riesen 
La regenza nominescha il nov cumandant da polizia
La regenza grischuna ha tschernì Beat Eberle da 50 onns sco nov cumandant da polizia. 
El vegn a surpigliar il commando da la polizia chantunala dal Grischun il 1. da schaner 2011. 
Beat Eberle, domicilià a Flumserberg-Saxli, è vegnì nominà da la regenza sco nov cumandant da la polizia chantunala dal Grischun. 
Eberle, annada 1960, ha s' acquistà la patenta d' advocat suenter il studi da giurisprudenza a Son Gagl ed a Berna. 
Alura ha el lavurà tranter auter sco uffizier da polizia tar la polizia chantunala da Sviz, da 1997 fin 2000 sco schef dal stab e da la polizia criminala, da 2000 fin 2002 sco cumandant ad interim. 
Dapi 2007 lavura il militar professiunal e colonel en il stab general sco cumandant dal center da cumpetenza per engaschaments da promoziun da la pasch a l' exteriur ( SWISSINT). 
Avant era el cumandant da la SWISSCOY en il Cosovo, ha servì sco adet militar en Svezia ed ha cumandà la polizia militara territoriala. 
Eberle è il successur dal cumandant da polizia da blers onns, dr. Markus Reinhardt, ch' è mort ils 26 da schaner 2010. 
El vegn a surpigliar sia funcziun il 1. da schaner 2011. 
Il cumandant da polizia ha la responsabladad da manar la polizia chantunala grischuna cun sias passa 400 collavuraturas e collavuraturs. 
Communicaziun da la regenza dals 16 da settember 2010
La regenza grischuna ha concludì da laschar elavurar in sboz per ina nova lescha per promover las scolas autas e la perscrutaziun. 
Tras quella duai vegnir rinforzà il Grischun sco lieu da perscrutaziun. 
Ultra da quai ha la regenza fixà las contribuziuns per purschidas da la tgira d' uffants cumplementara a la famiglia per l' onn che vegn. 
La finala ha ella formulà la posiziun ch' ella inoltrescha a la confederaziun en connex cun l' audiziun da las midadas da l' ordinaziun davart la protecziun e davart l' utilisaziun da las auas. 
La regenza dat glisch verda per preparar ina lescha per promover las scolas autas e la perscrutaziun 
Per rinforzar il Grischun sco lieu da perscrutaziun vul il chantun elavurar ina nova lescha per promover las scolas autas e la perscrutaziun. 
Quai ha concludì la regenza grischuna, dond la direcziun per las lavurs preparatoricas. 
Il cussegl grond aveva acceptà ina intervenziun per stgaffir ina lescha per promover las scolas autas e la perscrutaziun en la sessiun da favrer 2008. 
Per avair ina basa adattada ha il cussegl grond dà l' incumbensa da far in rapport. 
Quel duai preschentar propostas politicamain realisablas per il profil e per la concepziun da la politica grischuna da scola auta e da perscrutaziun. 
La regenza ha ussa prendì enconuschientscha dal rapport " Il Grischun sco chantun da scolas autas e da perscrutaziun " da dr. Stephan Bieri. 
Il medem mument ha ella installà ina gruppa directiva da project che ha da preparar il sboz d' ina lescha. 
La consultaziun latiers duai vegnir lantschada la primavaira 2011. 
Entant che las furmas giuridicas existentas da las scolas autas grischunas na duain betg vegnir midadas, ston vegnir stgaffidas structuras adattadas per la promoziun statala dal sectur da la perscrutaziun. 
Tenor l' avis da la regenza è en spezial la colliaziun interchantunala d' ina impurtanza centrala per las scolas autas e per ils instituts da perscrutaziun en il Grischun per pudair profitar adequatamain dals svilups naziunals. 
Cun lavurar vinavant vi dal project sto pervia da quai vegnir dada in' attenziun speziala a la cooperaziun interchantunala. 
Fixà las contribuziuns per purschidas da la tgira d' uffants cumplementara a la famiglia per l' onn 2011 
La regenza grischuna ha fixà da nov ils custs normads per las purschidas da la tgira d' uffants cumplementara a la famiglia cun dretg da survegnir contribuziuns. 
Per l' onn 2011 importan quels 9.20 francs per ura da tgira e per uffant. 
Per purschidas novas vegn la tariffa da contribuziun dal chantun fixada sco fin ussa a 25 pertschient dals custs normads per ils emprims trais onns. Per tut las ulteriuras purschidas vegn questa tariffa fixada a 20 pertschient dals custs normads. 
La tariffa da contribuziun pli auta da 25 pertschient vala l' onn 2011 per 9 novas canortas d' uffants u maisas da mezdi. 
La tariffa dals custs normads da 9.20 francs per l' onn 2011 è 0.15 francs pli auta che l' onn 2010. 
Tut en tut ha il chantun budgetà l' onn 2011 ina contribuziun da 2' 205' 500 francs per las purschidas da la tgira d' uffants cumplementara a la famiglia. 
En il Grischun han totalmain 502 plazzas d' in entir onn il dretg da survegnir contribuziuns. 
La confederaziun duai elavurar anc ina giada l' adattaziun d' ordinaziuns davart la protecziun e davart l' utilisaziun da las auas 
La regenza grischuna n' è betg perencletga cun las midadas da differentas ordinaziuns davart la protecziun e davart l' utilisaziun da las auas ch' èn vegnidas proponidas da la confederaziun. 
Las propostas da revisiun sa mussian tut en tut sco betg gartegiadas e basegnian ina correctura generala. 
Quai menziunescha la regenza en sia audiziun a la confederaziun. 
Las chombras federalas han concludì il december 2009 da midar differentas leschas federalas sco cuntraproject indirect tar l' iniziativa dal pievel " Aua viva ". 
Correspundentamain ston er vegnir adattadas las ordinaziuns necessarias. 
Quai pertutga en spezial las ordinaziuns davart la protecziun da las auas, davart la correcziun dals curs d' aua, davart l' energia e davart la pestga. 
Sco che la regenza menziunescha vinavant en l' audiziun, tutgan tscherts secturs da las revisiuns proponidas a la cumpetenza dals chantuns. 
En quest connex è la tenuta da la confederaziun caracterisada autamain d' ina disfidanza envers ils chantuns. 
Uschia duain ils chantuns vegnir " tegnids veritablamain a mastrin " da la confederaziun tar la planisaziun da las mesiras per revitalisar e per sanar undadas e sbassaments, dentant er per meglierar las relaziuns per ils peschs. 
Ina controlla che vegn dictada en questa maniera da surengiu n' han ils chantuns betg da basegn, perquai ch' els èn sezs en cas da realisar eventualas mesiras sco ch' i sto esser. 
Er refusa la regenza ils termins da realisaziun ambizius che sa demussan sco betg realistics per chantuns che han bleras ovras d' accumulaziun respectivamain flums cun bleras parts curregidas. 
Da vischnancas e da regiuns 
Grischun dal nord: Il plan directiv regiunal " Traffic betg motorisà da la subregiun da la Val dal Rain grischuna ", ch' è vegnì concludì da la corporaziun regiunala dal Grischun dal nord ils 30 da mars 2010, vegn approvà. 
Bregaglia: La revisiun parziala da la planisaziun locala che l' anteriura vischnanca da Soglio ( dapi il 1. da schaner 2010 vischnanca da Bregaglia) ha concludì ils 27 da november 2009 vegn approvada. 
Breil: La revisiun parziala da la planisaziun locala da la vischnanca da Breil, ch' è vegnida concludida ils 3 da matg 2010, vegn approvada. 
Schiers: Per la fusiun dal provediment d' aua da Schiers cun il provediment d' aua da Vorder-/Mittellunden vegn garantida a la vischnanca da Schiers ina contribuziun pauschala da 67' 500 francs. 
Reservat da biosfera da l'UNESCO &quot;Val Müstair – parc naziunal&quot;: Las cundiziuns sa laschan ademplir
Ils presidents da las vischnancas tranter S­chanf e Scuol, che cunfineschan cun il parc naziunal, èn vegnids infurmads pli detagliadamain d' emprim maun davart il svilup da la biosfera " Val Müstair – parc naziunal " e davart la decisiun da l' UNESCO dals 2 da zercladur 2010. 
Las infurmaziuns èn vegnidas dadas tras represchentants da la confederaziun e tras ils posts chantunals spezialisads. 
Sco resultat principal da l' occurrenza han ils represchentants da las vischnancas demussà lur prontezza generala d' entrar en il process per ademplir las cundiziuns da l' UNESCO fin la fin da l' onn 2013. 
Concretamain sa tracti d' endrizzar en questas vischnancas ina zona da tgira nuninterrutta che cunfinescha cun la zona centrala ( parc naziunal svizzer). 
Quai per pudair ademplir tut las pretensiuns che valan per reservats da biosfera da l' UNESCO. 
Sco ch' ils represchentants da la confederaziun e dal chantun han explitgà, vegnan facticamain ademplidas gia oz las cundiziuns da l' UNESCO. 
Cun las zonas per la protecziun da la cuntrada ch' èn gia en vigur po la realisaziun da las finamiras d' ina zona da tgira numnadamain vegnir garantida senza problems. 
Per la procedura da decisiun sin plaun communal dovri dentant anc scleriments pli profunds ed ulteriuras infurmaziuns. 
Quellas vegnan messas a disposiziun proximamain da l' uffizi federal d' ambient e dals posts chantunals spezialisads. 
Surdà las contribuziuns da la concurrenza per promover la lavur culturala professiunala 2010 per projects pitschens
La promoziun da la cultura dal Grischun ha realisà quest onn per la terza giada ina concurrenza per promover la lavur culturala professiunala per projects pitschens. 
En tut èn vegnids premiads 10 projects. 
La concurrenza è vegnida annunziada il zercladur 2010 en la pressa quotidiana grischuna ed en il bulletin d' art svizzer. 
Il termin d' annunzia è scadì ils 13 d' avust 2010. 
La giuria da la concurrenza ha analisà da mez avust fin mez settember ils 38 projects inoltrads che derivan da differentas spartas culturalas. 
Ils projects che las artistas e ch' ils artists han inoltrà èn vegnids giuditgads da la giuria areguard lur qualitad ed areguard lur professiunalitad. 
Grazia als stipendis libers e grazia a las contribuziuns a las ovras duain las singulas artistas ed ils singuls artists pudair sa deditgar durant in tschert temp a lur activitad creativa u realisar in tschert project cultural, e quai independentamain d' in squitsch professiunal e finanzial. 
Sin recumandaziun da la giuria da la concurrenza e sin proposta da l' uffizi da cultura sustegna il departament d' educaziun, cultura e protecziun da l' ambient las suandantas artistas ed ils suandants artists sco er lur projects cun ina contribuziun: 
a) Remo Albert Alig, Flem 
Sparta: art figurativ 
Contribuziun a l' ovra: " Epitaph – eine tätowierte Wolkendecke ", 10' 000. 
– francs 
b) Riccarda Caflisch, Cuira 
Sparta: musica 
Stipendi liber: " Projekt Sciarrino ", 10' 000. 
– francs 
c) Gion Mathias Cavelty, Turitg 
Sparta: litteratura 
Contribuziun a l' ovra: " De ventre inferi " ( trilogia), 10' 000. 
– francs 
d) Piero Del Bondio, Borgonovo 
Sparta: art figurativ 
Contribuziun a l' ovra: " Teatro Body Arts ", 10' 000. 
– francs 
e) Heinz Girschweiler, Cuira 
Sparta: musica/film documentar 
Contribuziun a l' ovra: " Red Noses ", 10' 000. 
– francs 
f) Anita Hansemann, Turitg 
Sparta: litteratura 
Contribuziun a l' ovra: " Larven " ( trilogia da guauds), 10' 000. 
– francs 
g) Stefan Rüesch, Razén 
Sparta: art figurativ 
Contribuziun a l' ovra: " Landschaften Graubünden ", 10' 000. 
– francs 
h) Thomas Sauter, Cuira 
Sparta: art figurativ 
Stipendi liber: " Malerei ", 10' 000. 
– francs 
i) Carla Trachsler, Landquart 
Sparta: art figurativ 
Contribuziun a l' ovra: " Fotoemulsionen ", 10' 000. 
– francs 
j) Dominik Zehnder, Farschno 
Sparta: art figurativ 
Contribuziun a l' ovra: " La nuova stanza illuminata ", 10' 000. 
– francs 
Il consul general da la republica populara da la China sin visita tar la regenza grischuna
Il consul general da la republica populara da la China LIANG Jianquan fa mesemna, ils 22 da settember 2010, ina visita al Grischun. 
Accumpagnà vegn il consul general chinais da la viceconsula SHANG Weiwei. 
Suenter il bainvegni dals giasts en la chasa grischa a Cuira è previs in gentar cuminaivel. 
Ils ospitants èn il president da la regenza Claudio Lardi ed il chancelier Claudio Riesen. 
La regenza tgira annualmain contacts cun represchentantas e cun represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Communicaziun da la regenza dals 23 da settember 2010
La regenza ha surdà il premi grischun da cultura 2010 a Georg Jäger. 
A medem temp ha ella concedì premis da renconuschientscha respectivamain da promoziun a 16 persunas che lavuran sin il champ cultural. 
Ultra da quai ha la regenza acceptà la nova cunvegna davart la collavuraziun per manar il portal d' internet ch.ch. 
La finala ha ella formulà sias posiziuns tar differents projects da consultaziun da la confederaziun. 
Il premi grischun da cultura 2010 vegn surdà a Georg Jäger 
La regenza ha surdà il premi grischun da cultura 2010 sco er set premis da renconuschientscha e nov premis da promoziun. 
Il purtader dal premi grischun da cultura 2010 ha num Georg Jäger. 
La regenza undrescha sias activitads multifaras a favur da l' identitad e da la cultura dals Gualsers dal Grischun sco er sias prestaziuns extraordinarias per la perscrutaziun da la cultura dal Grischun. 
Il premi è dotà cun 30' 000 francs. 
In premi da renconuschientscha da mintgamai 20' 000 francs surdat la regenza a las suandantas persunas: Charly Bieler, Corin Curschellas, Anna-Alice Dazzi Gross, Köbi Gantenbein, Felix Giger, Josias Just e Lulo Tognola. 
- Charly Bieler survegn il premi en appreziaziun da sia lavur engaschada sco schurnalist e fotograf e sco autur da cudeschs tematics e da litteratura da viadi. 
- Corin Curschellas survegn in premi da renconuschientscha per sia activitad sco chantadura, cumponista, poetessa ed actura originala cun in grad d' enconuschientscha che tanscha lunsch sur ils cunfins svizzers or. 
- Anna-Alice Dazzi Gross vegn undrada en renconuschientscha da sia lavur persvadenta en connex cun il svilup dal rumantsch grischun e da ses engaschi per la lingua e per la cultura rumantscha. 
- Köbi Gantenbein vegn premià per sia activitad cumpetenta plain success sco schurnalist, organisatur d' exposiziuns ed intermediatur da cultura, en spezial en il sectur da l' architectura moderna en il Grischun. 
- Felix Giger survegn in premi per sias grondas prestaziuns sco chauredactur dal dicziunari rumantsch grischun e per sias activitads multifaras a favur da la litteratura rumantscha. 
- Josias Just vegn onurà per sias prestaziuns excellentas sco clarinettist solist e sco musicist da chombra sin plaun naziunal ed internaziunal. 
- Lulo Tognola la finala vegn undrà per sias activitads artisticas, per ses stil incumparabel e per ses success durant sia carriera da blers onns sco graficher, caricaturist ed illustratur. 
In premi da promoziun da mintgamai 20' 000 francs survegnan: Arno Camenisch, scriptur, Ines Caviezel, sautunza, Milena Ehrensperger, fotografa, Ervin Janz, musicist, Sandro Keller, biofisicher, Ramona Proyer, artista figurativa, Manuela Tuena, chantadura, Roman Vital, cineast, e Christoph Waltle, percussiunist/chantadur. 
Ils premis vegnan surdads en il rom d' ina festa che ha lieu venderdi, ils 19 da november 2010, a las 17.15 en la sala dal cussegl grond a Cuira. 
Il Grischun approvescha la nova cunvegna davart la collavuraziun per manar il portal svizzer ch.ch 
Il chantun Grischun approvescha la renovaziun da la cunvegna da dretg public davart la collavuraziun da la confederaziun e dals chantuns per manar il portal svizzer ch.ch durant ils onns 2011 fin 2014. 
Quai ha concludì la regenza grischuna. 
Gia l' atun 2009, en in' audiziun a la confederaziun, aveva la regenza declerà da renovar la cunvegna. 
Tenor l' avis da la regenza gida la cunvegna a promover la collavuraziun, l' armonisaziun e la standardisaziun dal sectur dad e-government sin tut ils plauns statals. 
Il portal d' internet ch.ch ha l' intent da porscher a la populaziun ed a l' economia in access simpel a las prestaziuns da las autoritads federalas, chantunalas e communalas. 
La nova cunvegna per manar il portal observa per gronda part las regulaziuns vertentas. 
Ils custs totals e lur repartiziun èn restads tals e quals. 
Ils chantuns surpiglian sco fin ussa la mesadad dals custs da gestiun dad 1.2 milliuns francs. 
Il chantun Grischun sa participescha al portal svizzer cun ina contribuziun annuala maximala da 14' 800 francs. 
La regenza s' exprima davart la 6. revisiun da la AI 
La regenza grischuna beneventa da princip il segund pachet da mesiras che la confederaziun propona per la 6. revisiun da la AI. 
Uschenavant che las mesiras rinforzan il focus sin l' integraziun, las considerescha ella sco cuntinuaziun consequenta da las adattaziuns legalas fatgas fin ussa. 
Dubis exprima la regenza dentant davart las mesiras da spargn voluminusas planisadas. 
Quai menziunescha la regenza en sia resposta da consultaziun a la confederaziun. 
En spezial en il sectur dals impediments psichics possia la prevenziun vegnir meglierada tenor l' avis da la regenza, tras quai che l' uffizi da la AI contacteschia a temp ed en moda nuncumplitgada la patruna u il patrun. 
Er la flexibilisaziun da la durada da las mesiras portia meglieraziuns considerablas en quest sectur. 
Sustegnidas vegnan er las mesiras previsas che han l' intent da cumbatter meglier ils engions, da reducir ils debits da l' assicuranza e da garantir a lunga vista l' equiliber finanzial. 
Tenor l' avis da la regenza saja la sanaziun dals gronds debits da la AI en l' interess da tuts. 
Il cussegl federal suttamettia ussa dentant in project che saja caracterisà da reducziuns da prestaziuns. 
Quai valia cunzunt per l' adattaziun dal sistem da rentas, per la reducziun da las rentas per uffants e per la reducziun da l' indemnisaziun dals custs da viadi. 
La regenza è da princip conscienta dal basegn d' agir existent. 
En vista al fatg ch' il dumber da rentas novas sa reducescha fermamain dapi onns, dubitescha ella dentant la necessitad da mesiras da spargn uschè voluminusas. 
Sceptica envers la revisiun da l' ordinaziun davart las bancas da gieu 
La regenza grischuna è sceptica envers la revisiun parziala da l' ordinaziun davart las bancas da gieu ch' è planisada da la confederaziun. 
Il project regla tranter auter l' introducziun da sistems da surveglianza tecnics per gieus a la maisa en tut las bancas da gieu. 
Er las disposiziuns per garantir la buna reputaziun e la gestiun irreproschabla da las bancas da gieu èn vegnidas repassadas. 
En il chantun Grischun èn actualmain averts dus casinos cun concessiuns B. Sco che la regenza menziunescha en sia audiziun a la confederaziun, sajan quests casinos – en reguard turistic – in enritgiment prezius per las regiuns turisticas respectivas. 
La buna reputaziun da las bancas da gieu, la garanzia d' in manaschi da gieus ordinà ed er la rentabilitad aspirada stoppian vegnir prendidas en mira cun tut ils meds. 
La regenza dubitescha dentant che questas finamiras possian vegnir cuntanschidas tras la revisiun qua avant maun. 
Tenor ella èn las investiziuns supplementaras per la surveglianza sproporziunadas ed exageradas. 
Ils mecanissems da surveglianza existents bastian tenor l' avis da la regenza. 
Pervia da las cundiziuns existentas e pervia da la fixaziun vertenta da la taglia hajan ils casinos cun concessiuns B ultra da quai gia oz problems da cuntanscher ina rentabilitad commensurada. 
En il rom da la proxima revisiun supplitgescha la regenza perquai d' ina vart la confederaziun da reducir las tariffas da taglia per casinos cun concessiuns B, per ch' in manaschi rentabel daventia pussaivel. 
Da l' autra vart duai la confederaziun desister da las investiziuns obligatoricas planisadas en il sectur da la surveglianza. 
Da vischnancas e da regiuns 
Brusio: Per il circul da Brusio ha la regenza designà in president cirquital extraordinari. 
Per liquidar las incumbensas betg giudizialas dal circul da Brusio durant la perioda dal 1. d' avust 2010 fin ils 31 da december 2014 vegnan designads Piero Pola sco president cirquital e Marcandrea Paganini sco ses suppleant. 
Sin basa da la situaziun actuala èn ils dus anteriurs titulars da quests uffizis sa declerads pronts da surpigliar las incumbensas administrativas per il rest da la perioda d' uffizi currenta. 
Per garantir las funcziuns giudizialas dal circul da Brusio ha la dretgira chantunala gia fixà las cumpetenzas. 
A chaschun da las elecziuns cirquitalas dals 13 da zercladur e dals 4 da fanadur 2010 avevan ils candidats elegids refusà l' elecziun. 
Contribuziuns chantunalas a differentas instituziuns 
Associaziun d' alzheimer dal Grischun: L' incarica da prestaziun dal chantun Grischun a l' associaziun d' alzheimer dal Grischun vegn acceptada. 
Per ademplir las incumbensas surdadas dal chantun survegn l' associaziun d' alzheimer dal Grischun ina contribuziun pauschala annuala da 150' 000 francs. 
Fundaziun ARGO: A la fundaziun ARGO vegn garantida ina contribuziun da maximalmain 65' 520 francs per las lavurs da transfurmaziun per sanar l' indriz da ventilaziun per la vapur da colur en il lavuratori a Cuira. 
Tgira da monuments: Per las lavurs da conservaziun vi da la ruina da Neu-Aspermont a Jenins vegn pajada ina contribuziun da maximalmain 195' 000 francs. 
Persunal 
Erich Büsser, domicilià a Sargans, è vegnì elegì da la regenza sco manader da l' uffizi d' energia e da traffic. 
L' electroinschigner diplomà SPF surpiglia a partir dal 1. da december 2010 la plazza dad Ernst Bachmann ch' è mort ils 18 da fanadur 2010. 
Büsser, ch' è naschì l' onn 1960, lavura dapi l' onn 2008 sco manader da project tar l' uffizi per ambient ed energia dal chantun Son Gagl. 
Avant ha el tranter auter lavurà ils onns 1994 fin 2000 tar la Viafier retica sco manader da l' engineering ed ils onns 2001 fin 2008 sco mainagestiun da las ovras electricas ed idraulicas da la vischnanca da Mels. 
L'engrondiment da la scola auta da pedagogia dal Grischun è terminà
Venderdi, ils 24 da settember 2010, ha lieu sin l' areal dal Kantengut da la scola auta da pedagogia dal Grischun ( SAPGR) a Cuira l' inauguraziun uffiziala da l' engrondiment e da l' adattaziun dal lieu da scolaziun. 
Suenter in temp da construcziun da circa in onn e mez ha l' engrondiment pudì vegnir surdà entaifer il termin fixà a la SAPGR. 
Sonda, ils 25 da settember 2010, ha lieu da las 10.00 fin las 16.00 in di da las portas avertas che dat invistas da las differentas partiziuns da la SAPGR. 
La SAPGR ha surpiglià l' onn 2003 las localitads da l' anteriura scola da dunnas sin l' areal dal Kantengut a la Scalärastrasse a Cuira. 
Dapi quella giada porscha la SAPGR sco suletta instituziun dal chantun Grischun scolaziuns per persunas d' instrucziun. 
Actualmain frequentan 278 studentas e students la scola auta. 
Per ademplir sias incumbensas dovra la SAPGR dus auditoris, en ils quals in' annada da scolaziun po vegnir instruida mintgamai communablamain. 
Ils novs auditoris èn situads directamain sper ils locals da gruppa. Quai permetta da realisar las furmas d' instrucziun giavischadas en gruppas grondas e pitschnas. 
Ultra da quai è vegnida realisada ina nova mediateca, che sa lascha cuntanscher facilmain e che porscha avunda plazzas per lavurar. 
La nova mediateca è in lieu da scolaziun central, nua che las studentas ed ils students survegnan in access direct a las medias ed a la litteratura, uschia ch' ellas ed els pon lavurar independentamain. 
Il project da l' architect Pablo Horváth, Cuira, persvada tant areguard sia concepziun sco er areguard sia funcziunalitad ed areguard sia economia. 
Las structuras existentas èn vegnidas resguardadas ed il program da spazi è vegnì extendì moderadamain per 1100 meters quadrat. 
Tras la fatschada en betun natiral fa la materialisaziun in connex cun il stabiliment existent. 
L' access dal nov tract cun ils auditoris e cun la mediateca è vegnì construì sin il plaun dal foyer existent, e quai da la vart, per lung da l' aula odierna. 
Suenter in temp da construcziun da circa in onn e mez ha l' engrondiment, ch' è certifitgà tenor Minergie, pudì vegnir surdà entaifer il termin fixà a la SAPGR. 
Ils custs maximals previs da 5.8 milliuns francs han pudì vegnir observads. 
Cun questas mesiras architectonicas po la SAPGR optimar cleramain la furmaziun da basa da sias studentas e da ses students, ed a medem temp po ella realisar las furmaziuns supplementaras da las persunas d' instrucziun en ina dimensiun pli gronda. 
L' edifizi annex previs correspunda als basegns actuals d' ina instrucziun en ina scola auta e permetta a la scola da realisar en moda effizienta sia incarica legala da prestaziun. 
L' edifizi d' engrondiment vegn a rinforzar la SAPGR, ch' è la suletta instituziun trilingua sin il champ da furmaziun naziunal, e vegn a crear uschia la basa per ina instrucziun da scola primara en tuttas trais linguas chantunalas er en il futur. 
Resultats da la votaziun dal pievel dals 26 da settember 2010
Project federal: 
Midada dals 19 da mars 2010 da la lescha federala davart l' assicuranza obligatorica cunter la dischoccupaziun e davart l' indemnisaziun per insolvenza ( lescha davart l' assicuranza cunter la dischoccupaziun, LADI) 
Participaziun electorala 
26,27 pertschient 
Gea 
21' 811 
63,06% 
Na 
12' 777 
36,94% 
La survista detagliada dals resultats ( datotecas .pdf e .txt cun la pussaivladad da chargiar sin Voss computer) vegn publitgada en l’internet: /RM/publicaziuns/elecziunsevotaziuns/resultas/Seiten/2010_09_26_Resultat.aspx " www.gr.ch – Publicaziuns - Votaziuns ed elecziuns - Resultats da votaziun. 
Inauguraziun dal nov auditori dal Plantahof a Landquart
Sonda, ils 2 d' october 2010, ha lieu l' inauguraziun uffiziala dal nov auditori sin l' areal dal center da furmaziun e cussegliaziun agricula CFCA Plantahof a Landquart, e quai a chaschun dal di da las portas avertas dal Plantahof. 
Las visitadras ed ils visitaders pon ir a guardar l' auditori a partir da las 11.00. 
Il Plantahof vegn manà sco manaschi certifitgà ISO cun ina incarica da prestaziun e cun in preventiv global ed el giauda ina stima che tanscha lunsch sur il cunfin dal chantun ora. 
Cunzunt las allevaturas ed ils allevaturs d' animals sco er las possessuras ed ils possessurs da muaglia da l' entira Svizra e da l' exteriur germanofon apprezieschan la tradiziun da porscher seminaris da furmaziun supplementara, da far experiments pratics innovativs e da tgirar ina tratga da muvel d' auta qualitad. 
Ma er la scolaziun da pura resp. da pur che vegn purschida vala sin plaun naziunal sco moderna, variada e pretensiusa. 
Per restar in center da scolaziun dominant e per pudair dumagnar l' affluenza creschenta da clientas e da clients han ins sentì dapi in tschert temp il basegn da construir in nov auditori. 
Grazia ad ina donaziun generusa d' ina fundaziun privata ha quest project da construcziun pudì vegnir lantschà l' atun 2008. 
Ins ha organisà ina concurrenza da projects tranter set architects grischuns enconuschents. 
L' auditori na duai betg vegnir duvrà per la scolaziun da basa, mabain en emprima lingia per la furmaziun supplementara e per la transmissiun d' infurmaziuns per las famiglias da purs activas dal Grischun e dals chantuns vischins. 
Differentas utilisaziuns èn pussaivlas 
Suenter avair sviluppà intensivamain il project da l' architect Valerio Olgiati da Flem e suenter l' avair planisà en il decurs da l' onn 2009, è quel project vegnì realisà entaifer in onn. 
Il cubus cun sias cleras conturas ed en colur d' antracit sco er cun ses tetg pregnant ad in' ala è plazzà en ina moda clera e definescha da nov la plazza davant l' entrada principala e davant la mensa. 
El permetta differentas utilisaziuns novas per occurrenzas publicas davant il Plantahof. 
En ses intern impressiuneschan las proporziuns spazialas extraordinarias e la qualitad atmosferica. 
Il nov auditori permetta in' utilisaziun multifuncziunala per 130 fin 180 participantas e participants. 
Ultra da sia utilisaziun classica sco auditori è el er adattà per seminaris, per dietas e per discussiuns al podium. 
Ils custs calculads da 2.75 milliuns francs han pudì vegnir resguardads. 
Grazia a la donaziun generusa da 2 milliuns francs, sto il chantun anc surpigliar custs da 0.75 milliuns francs. 
La collavuraziun conscienziusa ed orientada a la finamira da tut las parts participadas ha pussibilità in andament speditiv, resguardond la qualitad, ils custs ed ils termins. 
L' inauguraziun uffiziala dal nov auditori ha lieu sonda, ils 2 d' october 2010 en il rom dal di da las portas avertas dal Plantahof. 
Las visitadras ed ils visitaders dal di da las portas avertas dal Plantahof pon ir a guardar l' auditori a partir da las 11.00. Plinavant vegn Valerio Olgiati a tegnair in referat en il nov auditori duas emnas pli tard, e quai sonda ils 16 d' october 2010, a las 17.00. 
Annunzia d'animals chattads: Nov partenari da l'uffizi per la segirezza da victualias e per la sanadad d'animals
Concernent las annunzias d' animals chattads collavura l' uffizi per la segirezza da victualias e per la sanadad d' animals da nov cun la centrala svizra per animals sparids e chattads. 
Uschia è pussaivla ina tschertga extendida dals animals sparids cun agid d' ina banca da datas voluminusa. 
Tgi che chatta in animal sparì, sto communitgar quai a la proprietaria u al proprietari da l' animal; sch' ins n' enconuscha betg la proprietaria u il proprietari, ston ins annunziar l' animal chattà ad in post d' annunzia designà dal chantun. 
En il chantun Grischun pon talas annunzias vegnir drizzadas a las vischnancas, che las transmettan a l' uffizi per la segirezza da victualias e per la sanadad d' animals ( USVA). Igl è dentant er pussaivel d' annunziar in animal chattà directamain al USVA. 
Cun la centrala svizra per animals sparids e chattads ( STMZ) ha il USVA chattà ussa ina part contrahenta che metta a disposiziun sia banca da datas per la registraziun d' animals chattads e per la tschertga simplifitgada da las possessuras u dals possessurs dals animals. 
Tras l' utilisaziun da la banca da datas d' animals chattads da la STMZ èsi pussaivel da colliar di e notg en moda professiunala las annunzias d' animals sparids e chattads entaifer l' entir chantun sco er en il rest da la Svizra. 
Las annunzias d' animals chattads vegnan cumparegliadas immediatamain cun tut las infurmaziuns davart animals tschertgads ch' èn avant maun en la banca da datas. 
Annunzia d' animals chattads 
Il post d' annunzia dal USVA è cuntanschibel per telefon durant las uras da spurtegl usitadas. 
La STMZ è cuntanschibla da tut temp, durant 24 uras a di e durant 365 dis ad onn. 
En quatter linguas ( tudestg, franzos, talian ed englais) pon vegnir annunziads di e notg animals sparids e chattads. 
Sur l' internet pon ins er endatar da tut temp sez l' annunzia d' in animal chattà u sparì, e quai directamain tar la STMZ ( http://www.stmz.ch) ubain sur la pagina d' internet dal USVA ( http://www.alt.gr.ch rubricas " Dienstleistungen ", " Findeltiere "). 
Surveglianza da las datas e tgira da la banca da datas 
Da las annunzias ch' èn anc avertas suenter quatter emnas, èn circa 40 pertschient dals animals sparids turnads a chasa da sasez en il fratemp. 
Tut tgi che ha annunzià in animal sparì u chattà vegn perquai contactà suenter quatter emnas da la STMZ per telefon u per e-mail, sch' il cas n' è betg anc sclerì. 
Mo uschia èsi pussaivel da mantegnair ina survista actuala da tut ils animals ch' èn vegnids annunziads sco sparids u sco chattads. 
Posts d' annunzia per il chantun Grischun 
Centrala svizra per animals sparids e chattads, STMZ ( 365 dis ad onn / 24 uras a di) 
Annunzia d' animals chattads: tel. 0848'357'358 ( tariffa normala) 
Annunzia d' animals sparids: tel. 0900'357'358 ( CHF 1.95/min.) 
Ubain tut las annunzias: http://www.stmz.ch ( gratuit) 
Uffizi per la segirezza da victualias e per la sanadad d' animals ( USVA) ( post d' annunzia chantunal; glindesdi – venderdi, 08.00 – 12.00 e 14.00 – 17.00) 
Annunzia d' animals chattads: tel. 081'257'24'15 ( tariffa normala) 
Ubain tut las annunzias: http://www.alt.gr.ch ( rubricas " Dienstleistungen ", " Findeltiere "; gratuit) 
La chasa da dimora per requirentas e per requirents d'asil si Planeiras vegn serrada
Il chantun Grischun serra la chasa da dimora per requirentas e per requirents d' asil " Bergwald " si Planeiras per la fin da settember 2010. 
L' instituziun vegn serrada anticipadamain per motivs da custs e perquai che la nova avertura d' in center da transit a Cazas daventa pussaivla proximamain sco er grazia al regress da requirentas e da requirents d' asil novarrivads. 
Il tard atun 2006 ha il chantun Grischun prendì en locaziun l' immobiglia " Bergwald " en la vischnanca da Vaz sco chasa da dimora per requirentas e per requirents d' asil, e quai per ina durada da tschintg onns. 
L' immobiglia ha plazza per circa 70 requirentas e requirents d' asil ed è vegnida duvrada sco center da transit. 
En ils centers da transit vegnan collocadas persunas che spetgan il resultat da lur procedura d' asil e che pon er surpigliar in' activitad da gudogn en il fratemp. 
Sin giavisch ed en enclegientscha cun il proprietari da l' immobiglia è il contract vegnì schlià in onn avant la scadenza da la locaziun ch' era vegnida fixada contractualmain per ils 31 da mars 2011. 
Pervia da l' assegnaziun – ch' è actualmain bassa – da novas requirentas e da novs requirents d' asil al chantun Grischun ed en vista a la proxima avertura dal center da transit " Rheinkrone " a Cazas vegnan transferidas las requirentas ed ils requirents d' asil ch' èn collocads en l' immobiglia " Bergwald " en autras chasas da dimora, uschia ch' il center da transit " Bergwald " po vegnir mess or da funcziun vers la fin da settember 2010. 
Avant l' avertura dal center da transit, l' atun 2007, eran la populaziun locala sco er circuls turistics sa fatgs gronds quitads davart las consequenzas negativas da l' instituziun per il turissem sco er per il territori da recreaziun dals conturns. 
Grazia ad ina gestiun rigurusa da la chasa da dimora èn questas temas per fortuna stadas vanas. Las requirentas ed ils requirents d' asil ch' eran preschents èn vegnids acceptads bain er da la populaziun dal vitg. 
Plinavant han numerusas requirentas e numerus requirents d' asil pudì vegnir intermediads sco forzas da lavur en interpresas localas. Uschia han ellas ed els facilità al mastergn local da tschertgar persunal auxiliar. 
Scleriments refuteschan las reproschas envers las persunas responsablas per l'expulsiun
L' expulsiun d' ina famiglia siriana mez fanadur è procedida correctamain e las reproschas ch' èn vegnidas fatgas envers l' uffizi da fatgs da polizia e da dretg civil sco er envers la polizia chantunala sa mussan d' esser nungiustifitgadas. 
Quest resultat han gì ils scleriments che cussegliera guvernativa Barbara Janom Steiner, scheffa dal departament da giustia, segirezza e sanadad, aveva incumbensà suenter las reproschas da differentas organisaziuns e da differentas persunas. 
Mesemna avantmezdi ha ella orientà la publicitad en chaussa ensemen cun l' advocat dr. Andrea Cantieni, Cuira, che ha fatg ils scleriments. 
En connex cun l' expulsiun da la famiglia siriana da sis persunas èsi vegnì reproschà als posts cumpetents dal chantun d' avair agì en moda sproporziunada e d' avair violà uschia tant la convenziun davart ils dretgs da l' uffant sco er la convenziun cunter la tortura ed autras disposiziuns legalas sco per exempel dal dretg davart las persunas estras e dal dretg d' asil e la finala er la lescha davart l' applicaziun da mesiras repressivas. 
Tut las reproschas vegnan refutadas 
Per schliar questas reproschas aveva cussegliera guvernativa Barbara Janom Steiner incumbensà l' advocat dr. Andrea Cantieni da far scleriments davart l' expulsiun. 
Per ses rapport ha dr. Cantieni fatg tranter auter discurs cun tut las persunas dal chantun e da la confederaziun ch' èn stadas participadas a l' expulsiun, cun represchentantas e cun represchentants d' Amnesty International e da l' uniun " Miteinander Valzeina " sco er cun praschuniers da la praschun chantunala dal Sennhof ed ha consultà ils maletgs da surveglianza dal Sennhof. 
Ils scleriments da dr. Cantieni han ussa mussà che las reproschas èn nunfundadas u fallidas. 
Las pretensiuns ch' ils collavuraturs da la polizia chantunala u da l' uffizi da fatgs da polizia e da dretg civil hajan bittà las persunas che stuevan vegnir expulsadas " sco poppas " en il bus, èn sa mussadas – sin fundament dals maletgs da video – gist uschè inexactas sco la reproscha ch' ils uffants sajan vegnids transportads separadamain da lur geniturs e n' hajan er betg vis lur geniturs durant il sgol a Damascus, sco che las explicaziuns da las persunas che han accumpagnà il sgol han cumprovà. 
Er la reproscha ch' ils uffants sajan stads traumatisads, cur ch' els èn arrivads a Damascus, na sa lascha betg confermar. 
Ni las persunas accumpagnantas ni il medi accumpagnant e las flight attendants n' han percepì indicaziuns correspundentas sin fundament dal cumportament dals uffants. 
Perencunter han questas persunas crititgà vehementamain ils geniturs che han fatg tema a lur uffants durant il sgol e suenter l' atterrament a Damascus cun smanatschas e cun sbragir ad auta vusch. 
Betg violà prescripziuns legalas 
Las mesiras da fixaziun che la polizia chantunala ha prendì èn er vegnidas crititgadas. 
Talas mesiras, sco metter en chadainas ils mauns ed ils pes u sco metter si ina chapellina, èn previsas tenor la lescha per in' expulsiun sfurzada ed èn sa mussadas en quest cas sco necessarias e proporziunalas. 
D' ina vart servan las mesiras a proteger las persunas che ston vegnir expulsadas gist tuttina sco las persunas accumpagnantas. 
Da l' autra han ils conjugals refusà adina puspè da partir voluntarmain da la Svizra. 
Ultra da quai ha la mamma smanatschà repetidamain da mazzar sasezza ed ils uffants, sch' els ston bandunar la Svizra. 
En il rapport vegni perquai constatà ch' ils collavuraturs chantunals ch' èn stads participads a l' expulsiun hajan prestà ina lavur professiunala e n' hajan betg violà ni la convenziun davart ils dretgs da l' uffant ni la convenziun cunter la tortura ni autras prescripziuns legalas e ch' els hajan agì en moda adequata. 
La scheffa dal departament da giustia, segirezza e sanadad ha incumbensà in post neutral da far ils scleriments suenter che differents praschuniers da la praschun dal Sennhof avevan crititgà en ina brev averta il proceder da las autoritads en il Sennhof e suenter che la secziun svizra d' Amnesty International aveva medemamain fatg reproschas ils 29 da fanadur 2010. 
L' expulsiun da la famiglia siriana è daventada necessaria perquai che sia dumonda d' asil sco er ses recurs cunter la decisiun d' asil negativa èn vegnids refusads e perquai ch' ils conjugals han refusà consequentamain – malgrà ch' il termin da partenza era scadì – da bandunar voluntarmain la Svizra. 
Ultra da quai han els refusà tutta cooperaziun per procurar palpiris dal pajais d' origin. 
Mez fanadur da quest onn ha l' uffizi da fatgs da polizia e da dretg civil en collavuraziun cun la polizia chantunala perquai stuì expulsar en Siria la famiglia da sis persunas, e quai davent dal Sennhof a Cuira, nua ch' il bab seseva en arrest d' expulsiun. 
La regenza preschenta il rapport davart la realisaziun da la public corporate governance
La regenza grischuna ha deliberà per mauns dal cussegl grond il rapport davart la realisaziun da la public corporate governance en il chantun Grischun. 
Il rapport mussa che la regulaziun da las participaziuns chantunalas è en in bun stadi en il Grischun. 
Tuttina vul la regenza optimar tscherts secturs per tegnair quint dals interess dal chantun e per augmentar la transparenza. 
Il parlament vegn a tractar quest project en la sessiun da december 2010. 
La noziun " public corporate governance " signifitgescha ils princips per organisar e per regular ils organs administrativs excorporads, uschia ch' els furneschan prestaziuns effizientas. 
Il rapport ch' è vegnì deliberà da la regenza dat d' ina vart ina survista dal svilup e dal stadi en il sectur da la corporate governance e descriva il stadi actual da las participaziuns dal chantun. 
Da l' autra vart cuntegna il rapport er in concept davart la gestiun e davart la controlla da las participaziuns sco er ils princips che sa basan sin quel. 
Portafegl da participaziuns voluminus 
Il chantun ha in portafegl da participaziuns voluminus ch' è dentant a medem temp er eterogen. 
Ina gronda impurtanza han ils instituts autonoms da dretg public, q.v.d. la banca chantunala grischuna, l' institut d' assicuranza d' edifizis dal Grischun, la cassa per donns elementars, l' institut d' assicuranza sociala, la cassa da pensiun chantunala dal Grischun u ils servetschs psichiatrics dal Grischun, il center da furmaziun per la sanadad ed ils fatgs socials, la scola auta da tecnica ed economia sco er la scola auta da pedagogia dal Grischun. 
In' ulteriura gronda part fan ora las participaziuns – en furma d' aczias – vi da la Viafier retica sco er vi da differentas societads d' ovras idraulicas. 
La finala existan ultra da quai numerusas participaziuns ed investiziuns dal chantun a diversas organisaziuns da dretg privat, da las qualas fan part tranter auter er las associaziuns agriculas. 
Tut en tut ha il chantun oz – ultra dals nov instituts autonoms da dretg public – 45 ulteriuras participaziuns che servan ad ademplir ina incumbensa publica. 
Organisaziuns ed instituziuns che survegnan in sustegn finanzial mo en furma da subvenziuns n' èn betg resguardadas. 
Las participaziuns dal chantun na resguardan er betg ils engaschaments dal chantun a favur da fundaziuns e d' uniuns. 
Nagin basegn d' agir urgent, dentant potenzial d' optimaziun renconuschì 
Sin fundament da la situaziun actuala e sin fundament da las experientschas dal passà constatescha la regenza en il rapport ch' i n' exista nagin basegn d' agir direct ed urgent en il sectur da la regulaziun da las participaziuns. 
La regenza renconuscha dentant il potenzial d' optimaziun da singuls secturs. 
Quai pertutga en emprima lingia la regulaziun da las structuras – dentant betg dals cuntegns – da las participaziuns sco er il stgaffir transparenza. 
Las meglieraziuns vul la regenza reglar – suenter la discussiun dal rapport en il cussegl grond – en in' ordinaziun che duai entrar en vigur il 1. da schaner 2011. 
La nova ordinaziun ha l' intent d' etablir ina relaziun equilibrada tranter la gestiun e la controlla da las participaziuns dal chantun Grischun. 
La regenza vul er mantegnair ils interess chantunals e stgaffir transparenza. 
Quai vegn fatg en il futur cun in rapportar standardisà sco er cun examinar regularmain la necessitad ed il concept dals engaschaments dal chantun. 
Las differentas rollas dal chantun vegnan separadas organisatoricamain ed attribuidas en moda pli clera entaifer l' administraziun. 
Ultra da quai vegn la regenza a fixar en il futur, sche necessari, finamiras per las proprietarias e per ils proprietaris, sche talas n' èn betg gia fixadas suffizientamain en ina lescha. 
Concretamain sa tracti per exempel dals suandants princips: 
- Las finamiras ch' ins vul cuntanscher tras la participaziun ston vegnir examinadas periodicamain. 
- La regenza è il gremi electoral per las represchentanzas dal chantun u propona quellas. 
- Per tscherner las represchentanzas dal chantun vegn applitgà in profil d' exigenzas ed – en cas excepziunals – duai la regenza pudair relaschar las represchentanzas dal chantun. 
- Per las represchentanzas dal chantun duai valair ina limita da vegliadetgna da 70 onns. 
- Las indemnisaziuns dals gremis directivs strategics duain vegnir fixadas da la regenza per ils instituts da dretg public, e quai sin proposta dal gremi directiv strategic. 
- Las indemnisaziuns ston vegnir communitgadas tenor reglas definidas. 
- La regenza fixescha regulaziuns unitaras per la procedura d' approvaziun dals quints annuals e dals rapports annuals. 
- I vegn examinà mintga 4 onns sche las participaziuns èn anc necessarias. 
Soluziuns concisas e simplas 
Ils princips per la public corporate governance ston vegnir resguardads en il futur en il senn da prescripziuns generalas, sch' i vegnan fatgas adattaziuns da relaschs chantunals e da cunvegnas da prestaziun. 
Els han effects entaifer l' administraziun e duain vegnir applitgads da la regenza e da l' administraziun confurm al senn per tut las participaziuns dal chantun e per gronda part independentamain da la furma da lur societad. 
La tgira sistematica da las participaziuns dal chantun è ina part impurtanta da la public corporate governance. 
En quest connex ston dentant – tenor l' avis da la regenza – vegnir resguardadas mintgamai las circumstanzas spezialas. 
La public corporate governance duai vegnir realisada cun las resursas persunalas existentas en l' administraziun. 
Quai è mo pussaivel, sche la realisaziun sa restrenscha a l' essenzial e prevesa soluziuns concisas e simplas. 
La lavur administrativa supplementara vul la regenza reducir al pli necessari. 
Deliberà la missiva tar la fusiun a la nova vischnanca da Grüsch
La regenza grischuna ha approvà la cunvegna da las vischnancas da Grüsch, da Fanas e da Valzeina da fusiunar a la nova vischnanca da Grüsch. 
Ella ha deliberà la missiva correspundenta e propona al cussegl grond da metter en vigur la fusiun per il 1. da schaner 2011. 
Il cussegl grond vegn a tractar la fatschenta en la sessiun da december. 
Tenor l' artitgel 64 da la constituziun chantunala promova il chantun la fusiun da vischnancas per garantir che lur incumbensas vegnian ademplidas en moda cunvegnenta ed economica. 
Per quest intent po il chantun pajar contribuziuns. 
La nova vischnanca da Grüsch survegn ina contribuziun da promoziun dal chantun en l' import da totalmain 4' 000' 000 francs. 
Sch' il cussegl grond accepta questa fusiun, vegn il dumber da vischnancas dal Grischun a sa reducir per il cumenzament da l' onn 2011 da 180 a 178. 
Inauguraziun da la nova basa da mantegniment a Mustér
Il 1. d' october 2010 vegn inaugurada uffizialmain la nova basa da mantegniment da l' uffizi da construcziun bassa, district 6, a Mustér. 
Entaifer in onn èn las localitads insuffizientas vegnidas remplazzadas tras in nov stabiliment funcziunal. 
La nova basa è accessibla a la publicitad interessada a chaschun d' in di da las portas avertas che ha lieu sonda, ils 2 d' october 2010. 
Il district 6 a Glion tgira ina rait da vias da 284 kilometers. Da quai èn 93 kilometers vias principalas e 191 kilometers vias da colliaziun. 
El cumpiglia tut la Surselva da La Punt fin al pass da l' Alpsur resp. al pass dal Lucmagn inclusiv tut las vals lateralas. 
Cun questa rait da vias vasta e pretensiusa e cun ina surfatscha da 1' 383 kilometers quadrat è il district da Glion il segund grond dal chantun. 
Da la basa da Mustér anora garanteschan totalmain otg collavuraturs il mantegniment architectonic e funcziunal da las vias da l' Alpsur e dal Lucmagn sco er da las vias lateralas appartegnentas. 
Las localitads existentas n' han lunschor betg pudì ademplir pli las pretensiuns che vegnan fatgas ozendi envers in mantegniment modern da las vias. 
Il fatg che las localitads sa chattavan en differents stabiliments ha difficultà il manaschi dal mantegniment da la rait da vias. 
Remisas per vehichels mancavan per gronda part e stuevan vegnir prendidas en locaziun en differents lieus per part betg cuntentaivels. 
Il material ed ils apparats vegnivan deponids en sustas provisoricas. 
Al persunal stevan a disposiziun locals da segiurn e gardarobas d' in standard fitg modest. 
Nova basa moderna 
En il territori da Plaun da Diras a Mustér ha pudì vegnir acquistà l' onn 2007 sper la via da l' Alpsur in bain immobigliar adequat per construir là ina nova basa. 
Sa basond sin il concept da gestiun e sin il program da spazi da l' uffizi da construcziun bassa è vegnì planisà in edifizi simpel ed adequat en lain. 
La realisaziun ha durà in onn. 
Sut in sulet tetg èn ussa unids ina halla per parcar vehichels, localitads da deposit, in local per lavar vehichels sco er biros, locals da segiurn e gardarobas per ils collavuraturs. 
In deposit extern ed in implant da silo per 150 meters cubic sal e per 150 meters cubic crappella cumpletteschan la purschida. 
Il stabiliment sa distingua tras ina moda da construcziun funcziunala e persistenta e tras furmas cleras. 
L' edifizi integral en lain, ch' è construì en il standard da Minergie, vegn stgaudà cun pellets da lain ed ha in implant solar per producir aua chauda. 
Ils 360 meters cubic lain ch' èn vegnids duvrads per construir il stabiliment derivan da la regiun. 
Il nov stabiliment a Plaun da Diras sut il vitg da Segnas correspunda a las pretensiuns che vegnan fatgas ozendi envers in basa moderna e sustegna ils collavuraturs en lur servetsch quotidian sin via. 
Grazia a l' engaschament ed a la collavuraziun excellenta tranter il patrun da construcziun, il planisader, las interpresas e la vischnanca han pudì vegnir cuntanschidas las finamiras dal project tant en quai che reguarda la qualitad, ils custs sco er ils termins. 
Il di da las portas avertas ha lieu sonda, ils 2 d' october 2010, da las 10.00 fin a las 14.00. 
La cumissiun per economia e taxas sustegna la construcziun d'ina nova stalla da muvel grond al Plantahof e la revisiun parziala da la lescha da taglia
La cumissiun per economia e taxas dal cussegl grond ha deliberà las fatschentas che pertutgan ses champ d' incumbensas per la sessiun parlamentara d' october 2010. 
La cumissiun approva unanimamain la construcziun d' ina nova stalla da muvel grond al Plantahof sco er la proposta da la regenza per ina revisiun parziala da la lescha chantunala da taglia. 
La cumissiun per economia e taxas ( CET) ha stuì predeliberar gist duas fatschentas per la sessiun d' october 2010 dal cussegl grond. 
Per l' ina la missiva da la regenza davart la construcziun d' ina nova stalla da muvel grond al center da furmaziun e cussegliaziun agricula Plantahof e per l' autra la missiva davart la revisiun parziala da la lescha da taglia per il chantun Grischun. 
En ina emprima sesida – sut il presidi da deputà Heinz Dudli ed en preschientscha da cusseglier guvernativ Stefan Engler – ha la cumissiun decidì unanimamain da proponer al cussegl grond d' approvar la construcziun d' ina nova stalla da muvel grond al Plantahof. 
Durant la sesida ha la cumissiun pudì s' infurmar detagliadamain al lieu davart il project ed ha pudì sa persvader che la construcziun d' ina stalla da muvel grond è fitg impurtanta ed er necessaria per l' avegnir dal Plantahof. 
Las stallas existentas èn en in fitg nausch stadi architectonic e na correspundan betg pli al standard d' ina agricultura moderna. 
In plan general ch' il chantun ha incumbensà prevesa ussa in proceder en etappas, tenor il qual vegnan construids l' emprim las novas stallas, ina mulschera, locals da scolaziun, in' arena, claus per ils vadels sco er in deposit da strom e da pavel. 
Avant ch' ins possia dentant cumenzar a construir, sto il cussegl grond dar liber il credit da set milliuns francs. 
En ina segunda etappa che n' è dentant betg chaussa da questa missiva, stuessan anc vegnir agiuntads in lavuratori ed abitaziuns per las emploiadas e per ils emploiads che s' occupan dals animals. 
Er questa etappa stuess puspè vegnir preschentada al parlament per l' approvaziun. 
En sia segunda sesida ha la cumissiun – en preschientscha da cusseglier guvernativ Martin Schmid – tractà la missiva davart la revisiun parziala da la lescha da taglia. 
Suenter l' ultima revisiun parziala da la lescha da taglia ch' è vegnida deliberada pir il zercladur 2009 dal cussegl grond daventa necessaria ina nova revisiun, perquai ch' igl ha dà midadas en il dretg fiscal federal armonisà. 
Ultra da quai duai l' incassament da la taglia a la funtauna vegnir transferì da las vischnancas al chantun, sco che la nova gulivaziun da finanzas ( NGF) grischuna – ch' è vegnida refusada dal pievel ils 7 da mars 2010 – avess previs. En quest punct era la NGF incontestada. 
Dacurt ha il tribunal federal prendì duas decisiuns che pretendan d' adattar il dretg fiscal chantunal per al pudair mantegnair confurm a la constituziun. 
La cumissiun è sa confruntada detagliadamain cun il project ed è arrivada unanimamain a la conclusiun da recumandar al cussegl grond d' acceptar il project. 
La cumissiun per ambient, traffic ed energia beneventa il project davart la protecziun da la natira e da la patria
La cumissiun per ambient, traffic ed energia ha predeliberà la missiva tar la lescha davart la protecziun da la natira e da la patria per la sessiun d' october 2010. 
La cumissiun propona al cussegl grond d' approvar il project cun intginas midadas. 
En dus dis da sesida sut il presidi dal deputà Simi Valär sco er en preschientscha dal president da la regenza Claudio Lardi ha la cumissiun per ambient, traffic ed energia predeliberà il sboz da la lescha davart la protecziun da la natira e da la patria en il chantun Grischun ( lescha chantunala davart la protecziun da la natira e da la patria, LNPGR) ed ha deliberà quel per mauns dal cussegl grond. 
Tenor l' avis da la cumissiun datti plirs motivs per ina reorganisaziun totala dal dretg chantunal davart la protecziun da la natira e da la patria: Las disposiziuns chantunalas davart la protecziun da la natira e da la patria èn per part antiquadas, èn incumpletas, èn sparpagliadas e n' adempleschan betg pli las pretensiuns dal dretg federal. 
L' ordinaziun dal cussegl grond davart la protecziun da la natira e da la patria datescha da l' onn 1946, la lescha per promover la protecziun da la natira e da la patria da l' onn 1965. 
Er la lescha davart la protecziun da las plantas e dals bulieus da l' onn 1975 è antiquada. 
Il basegn d' adattar ils relaschs exista objectivamain ed è cumprovà. 
Ina reorganisaziun totala dal dretg chantunal davart la protecziun da la natira e da la patria en in unic relasch sin il stgalim d' ina lescha è necessaria ed inditgada tenor l' avis da la cumissiun. 
Suenter ina debatta d' entrada detagliada e per part er accumpagnada da votums critics ha la cumissiun decidì en quest senn unanimamain d' entrar en il project. 
Cun las finamiras e cun las prioritads dal project va la cumissiun per gronda part d' accord. 
La tractativa detagliada dal project ha purtà intginas propostas da midada da la cumissiun generala. La regenza ha pli tard dentant er pudì acceptar questas midadas. 
Sulettamain pertutgant il sectur dals effects da la protecziun – nua ch' i sa tracta d' obligar las proprietarias ed ils proprietaris d' in object ch' è mess sut protecziun da mantegnair e da prender mesiras da protecziun cunter il donn e la perdita da lur object, schebain mo limitadamain grazia al supplement " uschenavant che quai è raschunaivel " – ha ina minoritad da la cumissiun pretendì da stritgar senza cumpensaziun la disposiziun respectiva. 
Suenter ina debatta detagliada ed intensiva ha la cumissiun concludì unanimamain da recumandar al cussegl grond d' approvar il relasch da la lescha chantunala davart la protecziun da la natira e da la patria. 
Communicaziun da la regenza dals 14 d'october 2010
La regenza ha avert la consultaziun davart la nova finanziaziun dals ospitals. 
Per l' onn 2012 sto quella vegnir adattada a las directivas da la confederaziun. 
Ultra da quai ha la regenza concludì da renunziar per entant a l' aboliziun da la restricziun proponida da la dispensaziun directa da medicaments tras la media u tras il medi. 
Dal rest ha ella mess en vigur la nova lescha d' energia per il 1. da schaner 2011 e deliberà la nova planisaziun generala da las chasas da tgira 2010. 
La finala ha la regenza decidì ch' i na dettia nagina votaziun davart projects chantunals ils 28 da november sco er formulà sia posiziun tar ina consultaziun federala. 
Avert la consultaziun davart la nova finanziaziun dals ospitals 
La finanziaziun dals ospitals sto vegnir reglada da nov ed adattada per l' onn 2012 a las directivas da la confederaziun. 
La regenza grischuna ha deliberà la consultaziun correspundenta tar la revisiun parziala da la lescha per promover la tgira da persunas malsaunas. 
A partir da l' onn 2012 duai l' indemnisaziun dals tractaments medicinals en ils ospitals sa basar da nov sin las uschenumnadas DRG ( Diagnosis Related Groups), vul dir sin pretschs pauschals pro cas che sa drizzan tenor la prestaziun. 
La finamira è quella da promover la rentabilitad e la concurrenza da qualitad. 
Ina midada essenziala da la nova finanziaziun dals ospitals è ch' ils custs d' investiziun èn cuntegnids en il futur en las pauschalas pro cas. 
Quai vul dir ch' ils ospitals ston finanziar sezs las investiziuns or dals retgavs currents a partir da l' onn 2012. 
Ultra da quai ston ils chantuns er sa participar – en il senn d' in tractament egual dals ospitals publics e dals ospitals privats – als custs d' in tractament staziunar en in ospital privat, sche quel sa chatta sin ina glista d' ospitals. 
Viceversa pon las pazientas ed ils pazients tscherner libramain in dals ospitals che figurescha sin ina glista d' ospitals. 
In' ulteriura novaziun è quella ch' il maun public sto surpigliar en l' avegnir almain 55 pertschient da las pauschalas che vegnan fixadas tranter ils ospitals e las assicuranzas da malsauns. 
La realisaziun en il chantun Grischun prevesa ch' il chantun surpiglia 87 pertschient e che las vischnancas surpiglian 13 pertschient da las contribuziuns dal maun public als ospitals. 
Uschia vegnan ils custs supplementars dal maun public repartids sin il chantun e sin las vischnancas confurm a la media da la finanziaziun actuala da las contribuziuns d' investiziun e da las contribuziuns da gestiun. 
Ils documents da la consultaziun tar la midada da la finanziaziun dals ospitals stattan a disposiziun sin la pagina d' internet dal departament da giustia, segirezza e sanadad http://www.djsg.gr.ch. 
La consultaziun dura fin ils 31 da december 2010. 
Renunzia provisorica a l' aboliziun da la restricziun da la dispensaziun directa da medicaments tras la media u tras il medi 
La regenza grischuna renunzia per entant d' abolir puspè la restricziun da la dispensaziun directa da medicaments tras la media u tras il medi ch' exista en il Grischun. 
Ella ha prendì enconuschientscha da l' evaluaziun da la consultaziun correspundenta tar il sboz d' ina revisiun parziala da la lescha da sanadad. 
Sin basa da l' evaluaziun da las respostas da la consultaziun ston ins partir dal fatg che l' aboliziun da la restricziun da la dispensaziun directa da medicaments tras la media u tras il medi ch' è vegnida messa en discussiun na vegnia betg sustegnida d' ina maioritad. 
Fin che la regulaziun futura da la lescha federala è clera, renunzia la regenza per entant d' elavurar in project da revisiun correspundent per mauns dal cussegl grond. 
En la consultaziun che ha durà fin la fin d' avust 2010 ha la regenza proponì d' abolir puspè la restricziun da la dispensaziun directa da medicaments tras la media u tras il medi ch' è vegnida introducida l' onn 1984 en il Grischun. 
Il motiv è stà il fatg che la dispensaziun directa da medicaments è permessa en general a las medias ed als medis dals auters chantuns da la Svizra orientala. 
L' aboliziun duess puspè render il Grischun pli attractiv per medias e per medis che pratitgeschan sin agen quint. 
La regulaziun vertenta prescriva che medias e medis en il Grischun dastgan manar in' apoteca privata mo, sche la pratica sa chatta en ina vischnanca che n' ha betg in' apoteca publica. 
Las medias ed ils medis che n' han betg ina permissiun per manar in' apoteca privata èn mo autorisads da duvrar medicaments durant la consultaziun sco er da consegnar per mintga diagnosa l' unitad originala la pli pitschna d' in medicament. 
La nova lescha d' energia entra en vigur il cumenzament da l' onn 2011 
La regenza grischuna ha mess en vigur per il 1. da schaner 2011 la lescha d' energia dal chantun Grischun ch' è vegnida revedida totalmain e l' ordinaziun correspundenta. 
Il cussegl grond aveva approvà la revisiun totala ils 20 d' avrigl 2010 ed il termin da referendum è scadì ils 28 da fanadur 2010 senza ch' i saja vegnì fatg in referendum. 
Cun questa lescha vul il chantun Grischun reducir en moda persistenta il consum d' energias fossilas e promover pli fitg la midada vi sin energias regenerablas. 
Questa lescha prevesa da cuntanscher las finamiras en spezial cun reducir en etappas il basegn d' energia termica maximalmain admissibel tar edifizis. 
Per cuntanscher quai vegnan er augmentadas las contribuziuns da promoziun. 
Deliberà la nova planisaziun generala chantunala da las chasas da tgira 
La regenza grischuna ha deliberà l' uschenumnada " planisaziun generala da las chasas da tgira 2010 " per la tgira e per l' assistenza staziunara e parzialmain staziunara da persunas attempadas en il chantun. 
Cun quella vegn actualisada la planisaziun generala vertenta da l' onn 2004 en il senn d' ina planisaziun successiva. 
En la planisaziun generala chantunala da las chasas da tgira vegn calculà per mintgina da las 19 regiuns da planisaziun il basegn da letgs teoretic futur fin l' onn 2025. 
La planisaziun generala serva er sco basa per conceder contribuziuns d' investiziun a novs letgs da tgira sco er per la glista chantunala da las chasas da tgira. 
Las calculaziuns dal basegn mussan ch' igl exista in basegn teoretic supplementar da letgs da tgira en 12 regiuns da planisaziun ed in surpli da letgs en 2 regiuns. 
En las ulteriuras 5 regiuns correspunda il basegn circa a la disponibladad actuala da letgs. 
La valur directiva dal basegn da letgs da la populaziun che ha 80 onns e dapli d' actualmain 25 pertschient vegn fixada fin l' onn 2025 a maximalmain 22 pertschient. 
La reducziun dal basegn supplementar da letgs da tgira che resulta da quai po dentant mo vegnir cuntanschida, sch' i vegnan messas a disposiziun avunda purschidas en il sectur ambulant. 
La proxima planisaziun chantunala generala duai vegnir suttamessa a la regenza l' onn 2015. 
Nagins projects chantunals da votaziun ils 28 da november 2010 
La regenza grischuna ha prendì enconuschientscha dal fatg che l' iniziativa dal pievel " per il repatriament da las persunas estras criminalas ( iniziativa per il repatriament) " sco er il cuntraproject davart l' expulsiun e la spedida da persunas estras criminalas en il rom da la constituziun federala e l' iniziativa dal pievel " Per taglias gistas. 
Fin cun l' abus en la concurrenza fiscala ( iniziativa per taglias gistas) " vegnan suttamess sco projects federals a la votaziun dal pievel da dumengia, ils 28 da november 2010. 
Quest di na vegni votà davart nagins projects chantunals. 
La regenza vul mantegnair la taxaziun pauschala 
La regenza grischuna beneventa il sboz da la lescha federala davart la taxaziun tenor las expensas. 
Ella sustegna l' augment da l' entrada minimala sin set giadas la valur da l' atgna locaziun u dal tschains da locaziun sco ch' el vegn proponì da la regenza. 
Sco che la regenza scriva en sia resposta da consultaziun a la confederaziun vegn la taxaziun pauschala adina puspè crititgada sut l' aspect da l' egualitad giuridica ed i vegn pretendì ch' ella vegnia abolida. 
La regenza na va betg d' accord cun questa valitaziun. 
La taxaziun tenor las expensas è da gronda impurtanza per il chantun Grischun e sto vegnir mantegnida sur mort e fin. 
Pervia da quai sustegna la regenza las stentas da la confederaziun da cumbatter l' iniziativa dal chantun Son Gagl cun ina cuntraproposta. 
La consequenza da l' aboliziun da la taxaziun pauschala pudess esser che persunas ritgas pauschalisadas pudessan spustar lur domicil a l' exteriur. 
Da vischnancas e da regiuns 
Roveredo: La revisiun parziala da la constituziun communala da la vischnanca da Roveredo, concludida da la radunanza communala ils 29 d' avust 2010, vegn approvada. 
Tenna: A la vischnanca da Tenna vegn garantida ina contribuziun chantunala da construcziun da pauschalmain 423' 000 francs per midar e per engrondir la chasa da scola. 
Bravuogn: La revisiun parziala da la planisaziun locala, concludida da la vischnanca da Bravuogn ils 29 d' avrigl 2010, vegn approvada cun ina midada che concerna la situaziun da la garascha sutterrana da l' implant per embuttigliar aua minerala sco er cun prescripziuns per la planisaziun consecutiva en il sectur da la zona d' abitar e da mastergn prepostada. 
Schlarigna: La revisiun parziala da la planisaziun locala da la vischnanca da Schlarigna, ch' è vegnida concludida ils 29 da mars 2010, vegn approvada. 
Claustra-Serneus: La revisiun parziala da la planisaziun locala da la vischnanca da Claustra-Serneus dals 13 da zercladur 2010 vegn approvada. 
Vaz: La revisiun parziala da la planisaziun locala da la vischnanca da Vaz, ch' è vegnida concludida ils 29 da november 2009, vegn approvada. 
Contribuziuns chantunalas a differentas instituziuns 
Fundaziun Pro Terra Engiadina: A la fundaziun " Pro Terra Engiadina " vegn garantida ina contribuziun chantunala da maximalmain 60' 800 francs per elavurar la basa dal project per il svilup regiunal " Agricultura e turissem: inavant in cumünanza ". Quai cun resalva che la confederaziun paja sia contribuziun garantida. 
Club da bartgas a vela da San Murezzan: Per restaurar la chasa dal club survegn il club da bartgas a vela da San Murezzan ina contribuziun da maximalmain 26' 000 francs or dal fond da sport. 
Uniun Swiss O Week 2011 Flem-Laax: L' acquisiziun da chartas per la cursa d' orientaziun da l' uniun " Swiss O Week 2011 Flem-Laax " vegn sustegnida cun ina contribuziun da maximalmain 62' 000 francs or dal fond da sport. 
Tradiziuns viventas en la Svizra orientala
Er en la Svizra orientala vegnan rimnadas a partir d' immediat tradiziuns viventas. 
La scienzada da cultura populara Birgit Langenegger è vegnida incumbensada dals chantuns da la Svizra orientala cun la direcziun dal project. 
A chaschun d' ina conferenza naziunala da medias ha l' uffizi federal da cultura lantschà ils 2 da settember 2010 il project " Tradiziuns viventas ". 
Tras la ratificaziun da la convenziun da l' UNESCO per il mantegniment dal patrimoni cultural immaterial è la Svizra s' obligada da prender mesiras adequatas per segirar, per promover e per perscrutar quest patrimoni. 
L' element central è l' elavuraziun d' ina glista naziunala dal patrimoni cultural immaterial. 
Sut il titel " Tradiziuns viventas " elavura la confederaziun – ensemen cun ils chantuns – in tal inventari svizzer. 
Il patrimoni cultural immaterial cumpiglia praticas, preschentaziuns, furmas d' expressiun ed abilitads che vegnan consideradas da communitads e da gruppas sco parts integralas da lur patrimoni cultural. 
Quellas vegnan surdadas d' ina generaziun a l' autra e vegnan adina puspè concepidas da nov. 
A las communitads dattan ellas in sentiment d' identitad e da cuntinuitad. 
Differents criteris ston esser ademplids per pudair proponer l' inscripziun d' ina tradiziun viventa en la glista naziunala. 
Per vegnir resguardada sto la tradiziun per exempel gia exister dapi circa duas generaziuns u esser francada en vasts circuls da la societad. 
Proceder communabel en la Svizra orientala 
Per la realisaziun e per il cuntegn da las glistas d' inventari èn responsabels ils chantuns. 
En in emprim pass rimna mintga chantun las tradiziuns viventas da ses territori. 
En in segund pass vegnan las propostas tramessas vinavant per mauns da la glista naziunala. 
Ils chantuns da la Svizra orientala schlian communablamain questa incumbensa. 
La soluziun interchantunala porscha la pussaivladad da cumparegliar ina cun l' autra tradiziuns sumegliantas e da las posiziunar communablamain. 
Ils chantuns da la Svizra orientala han incumbensà lic. fil. 
Birgit Langenegger cun la direcziun dal project " Tradiziuns viventas en la Svizra orientala ". 
Langenegger ha ina scolaziun da scienzada da cultura populara. 
Ella è creschida si a Rebstein ed abita oz a Son Gagl. 
Dapi l' onn 2006 è ella curatura al museum d' Appenzell. 
Cun il sustegn da la scienzada da cultura populara Silvia Conzett, che represchenta il chantun triling Grischun, vegn Langenegger ad elavurar fin il cumenzament da l' onn proxim ina glista cun var 80 registraziuns da tut ils otg chantuns. 
La finamira è quella da localisar ina diversitad uschè gronda sco pussaivel da tradiziuns viventas en la Svizra orientala. 
Betg mo tradiziuns " tipicas " èn dumandadas. Er chaussas nunusitadas e zuppadas pon esser tradiziuns viventas ed ademplir ils criteris per vegnir recepidas en la glista. 
La glista da la Svizra orientala serva la finala sco proposta per ina gruppa directiva che sa cumpona da persunas dal fatg da tut la Svizra. Questa gruppa vegn a giuditgar ed a sviluppar vinavant la glista la primavaira 2011. 
Ins po partir dal fatg che 20 fin 30 tradiziuns viventas da la Svizra orientala vegnian la finala inscrittas en la glista naziunala. 
Contact 
- Birgit Langenegger, manadra dal project 
- Roland Inauen, manader da l' uffizi da cultura da l' Appenzell dadens, coordinatur dal project 
L'administraziun da taglia permetta da nov da dumandar facilitaziuns da pajament per internet
L' administraziun chantunala da taglia porscha in nov servetsch d' internet. 
A partir d' immediat pon dumondas da suspender il termin da pajament u da pajar in quint fiscal en ratas vegnir inoltradas directamain sur in formular d' internet. 
En cas motivads – sch' igl existan relaziuns spezialas – prolunghescha l' administraziun chantunala da taglia il termin da pajament u permetta pajaments en ratas per taglias chantunalas u federalas. 
Fin ussa stueva vegnir inoltrada ina dumonda en scrit per quai. 
Da nov èsi pussaivel d' inoltrar ina tala dumonda directamain per internet sur la pagina da l' administraziun chantunala da taglia ( /DE/INSTITUTIONEN/VERWALTUNG/DFG/STV/DIENSTLEISTUNGEN/ONLINEGESUCHE/Seiten/zahlungserleichterung.aspx). 
Il formular sto vegnir emplenì cumplettamain e mintga dumonda sto cuntegnair ina motivaziun detagliada. 
I na dat nagin dretg da suspender il pajament u d' al pajar en ratas. 
Cun valitar la dumonda examinescha l' administraziun da taglia, sch' igl existan relaziuns spezialas e tgeninas che quellas èn. 
En la procedura da decisiun resguarda ella tant il cumportament da pajament vertent dal pajataglia sco er la ristga d' ina eventuala perdita. 
Sch' i vegn approvà da suspender il pajament u d' al pajar en ratas, vegnan debitads tschains da retard; quests tschains importan actualmain 4% per las taglias chantunalas e 3.5% per la taglia federala directa. 
Suenter l' introducziun d' ina scussiun na po betg pli vegnir entrà sin dumondas da facilitaziun da pajament. 
Per las taglias communalas decida la vischnanca, sche ed en tge dimensiun ch' i vegnan concedidas facilitaziuns da pajament. 
Perquai sto in' eventuala dumonda vegnir drizzada directamain a la vischnanca. 
Preventiv 2011 dal chantun Grischun: in lev deficit malgrà che las contribuziuns a terzas persunas s'augmentan fitg ferm
Il preventiv 2011 dal chantun Grischun prevesa cun expensas totalas da bunamain 2.4 milliardas francs in pitschen deficit da 19.8 milliuns francs. 
Grazia a cundiziuns generalas favuraivlas cun in bass nivel da chareschia e da tschains, cun entradas stabilas da funtaunas da la confederaziun e cun grondas entradas fiscalas en il chantun è il preventiv 2011 quasi gulivà. 
L' augment da las expensas è vinavant fitg grond en il sectur da las contribuziuns chantunalas a terzas persunas e sa chatta cleramain sur la media da l' augment dals custs. 
Il schef da finanzas, cusseglier guvernativ Martin Schmid è cuntent cun ils resultats da quest preventiv. 
Puncts essenzials davart il preventiv 2011 
Ils custs da persunal creschan per 3 pertschient visavi il preventiv 2010. 
Els resguardan ina chareschia dals salaris dad 1 pertschient, il svilup dals salaris dad 1 pertschient ch' è fixà en la lescha da persunal sco er las plazzas da lavur permessas, cunzunt tar la polizia chantunala. 
La tendenza d' in augment dals custs en connex cun las atgnas contribuziuns a terzas persunas cuntinuescha. 
La creschientscha è 4.3 pertschient e las contribuziuns han in volumen total dad 819 milliuns francs. 
Quai èn 106 milliuns francs dapli che l' onn da gestiun 2009. 
Las entradas fiscalas dal chantun surpassan il preventiv da l' onn precedent anc adina per 15 milliuns francs, er sch' ins resguarda las consequenzas da la revisiun da la lescha da taglia 2009 ch' è entrada en vigur il 1. da schaner 2010. 
Tut en tut vul il chantun investir l' onn proxim brutto circa 450 milliuns francs ( +4.2 pertschient) en l' economia grischuna. 
Las investiziuns nettas importan er l' onn proxim la gronda summa da 223 milliuns francs. 
Per il mantegniment e per l' engrondiment da las vias èn previs en tut 262 milliuns francs. 
Las expensas totalas 2011 s' augmentan en cumparegliaziun cun il preventiv da l' onn precedent per 1.6 pertschient a 2' 452 milliuns francs. 
Rectifitgà per las scuntradas internas importa l' augment 2.1 pertschient. 
Per manar l' administraziun ( custs da persunal e custs reals) vegnan sbursads mo 27 pertschient da las expensas totalas. 
Il grond chaschunader da custs en il preventiv dal chantun resta il sectur da las atgnas contribuziuns a terzas persunas. 
En il preventiv 2011 èn previs per quai en tut 819 milliuns francs ( +34 milliuns francs). 
Las atgnas contribuziuns a terzas persunas importan pia passa in terz da las entiras finanzas publicas. 
Las prestaziuns individualas da sustegn s' augmentan il pli fitg: las reducziuns da las premias da las cassas da malsauns per 7 milliuns francs a 97 milliuns francs e las prestaziuns supplementaras per 6 milliuns francs a 95 milliuns francs. 
Pervia da la nova finanziaziun da la tgira vegnan vitiers per l' emprima giada contribuziuns a chasas da tgira ( +5 milliuns francs). 
A partir da l' onn proxim surpiglia il chantun plinavant l' entir deficit da las dretgiras districtualas, uschia che las contribuziuns s' augmentan per stgars 6 milliuns francs. 
L' augment dinamic dals custs en connex cun las contribuziuns a terzas persunas na po strusch vegnir influenzà, perquai che la legislaziun existenta n' admetta praticamain nagina libertad d' agir. 
Il retgav total s' augmenta per 59 milliuns francs ( +2.5 pertschient) a 2' 432.6 milliuns francs. 
Rectifitgà per las scuntradas internas importa l' augment 3.1 pertschient. 
Las contribuziuns federalas da 38 milliuns francs gidan il pli fitg a cuntanscher quest resultat. 
Las entradas fiscalas chantunalas s' augmentan en cumparegliaziun cun il preventiv da l' onn precedent per 15 milliuns francs, schebain che las entradas èn sa diminuidas pervia da la revisiun da la lescha da taglia 2009 ( -43 milliuns francs, da quels gulivaziun da la progressiun fraida -14 milliuns francs). 
Ina contribuziun positiva al resultat furneschan er ils retgavs pli gronds da las dividendas da las participaziuns dal chantun ( +10 milliuns francs). 
Grondas investiziuns er l' onn 2011 
Las expensas d' investiziun importan brutto 449 milliuns francs ( +18 milliuns francs). 
Las investiziuns nettas che ston vegnir finanziadas dal chantun sez correspundan a la valur directiva da 223 milliuns francs ch' il cussegl grond ha prescrit per l' onn 2011. 
Entant ch' i vegn sbursà in pau damain per bains materials ( -2 milliuns francs), vegnan pajads 20 milliuns francs dapli sco contribuziuns d' investiziun ( totalmain 235 milliuns francs). 
Perquai che transferiments pli pitschens entaifer las contribuziuns sa cumpenseschan, resulta l' augment mo da contribuziuns federalas transitoricas pli autas per l' infrastructura da la Viafier retica ( 74 milliuns francs). 
Per augmentar l' effizienza energetica en edifizis ed en stabiliments e per realisar la revisiun parziala da la lescha d' energia vegnan mess a disposiziun 3 milliuns francs dapli. 
Per engrondir la rait da vias dal Grischun vegnan investids stgars 4 milliuns francs dapli ( en tut 154 milliuns francs). 
Las investiziuns nettas 2011 han in' atgna finanziaziun da bunamain dus terzs ( grad d' atgna finanziaziun 64.5 pertschient). 
Perspectiva 
A partir da l' onn 2012 cuntegna il plan da finanzas deficits en il quint current ed investiziuns nettas che sa chattan cleramain sur las directivas dal cussegl grond. 
Quest svilup resulta cunzunt pervia d' in ferm augment dals custs en ils secturs da la sanadad e dals fatgs socials. 
Quests custs ston vegnir attribuids als custs supplementars che resultan en connex cun la reducziun individuala da las premias da las cassas da malsauns ed en connex cun las prestaziuns supplementaras sco er pervia da la realisaziun da las prescripziuns federalas en il sectur da la finanziaziun dals ospitals e da la tgira. 
I n' è betg segir, sche las bunas cundiziuns generalas da la vart da las entradas pon cuntinuar per il preventiv 2011, sco p.ex. las relaziuns da dotaziun en la gulivaziun interchantunala da finanzas e las autas quotas da la taxa sin il traffic pesant dependenta da la prestaziun. 
En la planisaziun da las finanzas n' èn plinavant betg calculads – da la vart da las expensas – spustaments da las grevezzas tranter la confederaziun ed ils chantuns sco er tranter il chantun e las vischnancas e grevezzas supplementaras pervia da projects chantunals da refurma ( p.ex. refurma da las structuras, renovaziun da la gulivaziun intercommunala da finanzas, dretg per la protecziun dals uffants e da las persunas creschidas ( project " tutela "), lescha davart las scolas popularas, program da la regenza 2013-2016). 
Malgrà questas supposiziuns positivas n' è il plan da finanzas betg gulivà a partir da l' onn 2012. 
Grazia a revisiuns da la lescha da taglia e grazia a reducziuns dal pe da taglia ha il Grischun pudì meglierar fitg sia posiziun en la concurrenza cun auters chantuns. 
Schebain ch' il svilup economic è anc malsegir, ha la regenza l' intenziun da mantegnair il volumen da las investiziuns er ils proxims onns sin in aut nivel e da sa segirar avunda libertad d' agir. 
Ella vul persequitar vinavant sia politica da finanzas persistenta e calculabla. 
Il cussegl grond vegn a tractar il preventiv 2011 en la proxima sessiun da december. 
Las Svizras ed ils Svizzers a l'exteriur voteschan per l'emprima giada sin via electronica
En il chantun Grischun po ina part da las Svizras e dals Svizzers a l' exteriur votar ils 28 da november 2010 per l' emprima giada sin via electronica per internet. 
L' experiment en sis vischnancas da pilot furma l' emprim pass per introducir il e-voting u il vote électronique en il chantun Grischun. 
En il chantun Grischun po ina part da las Svizras e dals Svizzers a l' exteriur votar per l' emprima giada per internet, e quai dumengia, ils 28 da november 2010. 
A questa data vegni votà sin plaun federal davart l' iniziativa per il repatriament e davart la cuntraproposta sco er davart l' iniziativa per taglias gistas. 
Il e-voting u l' uschenumnada votaziun electronica vegn applitgada per l' emprima giada per las Svizras e per ils Svizzers a l' exteriur da sis vischnancas da pilot en il chantun. 
Quai èn las vischnancas da Cuira, da Domat, da Flem, da Mustér, da Puschlav e da Tavau. 
Tut en tut han actualmain 2658 Svizras e Svizzers a l' exteriur lur domicil politic en il Grischun, 744 da quellas e da quels en las sis vischnancas da pilot. 
Sistem segir e simpel en collavuraziun cun auters chantuns 
Per introducir la votaziun electronica è il Grischun sa reunì ad in consorzi cun sis ulteriurs chantuns ( Argovia, Friburg, Soloturn, Schaffusa, Son Gagl e Turgovia). 
En quest connex han ils chantuns concludì contracts da collavuraziun. 
Ensemen cun la chanzlia federala han els sviluppà in' applicaziun che sa basa sin il sistem da votaziun electronica cumprovà dal chantun Turitg. 
Da questa collavuraziun resultan custs pli bass per ils chantuns. 
En ils chantuns Son Gagl, Friburg e Soloturn han gì lieu las emprimas votaziuns per internet gia ils 26 da settember. 
La clav per votar sin via electronica furma – sco er tar la votaziun convenziunala – il certificat dal dretg da votar. 
Quel è munì – ultra da l' identificaziun da l' utilisadra u da l' utilisader – cun in code PIN e cun ulteriuras caracteristicas da segirezza. 
La votaziun per internet è ina procedura simpla che na duess betg chaschunar problems. 
Il sistem vegn purschì en tut las quatter linguas naziunalas. 
Ina versiun da demonstraziun dal sistem da votaziun electronic stat a disposiziun sut http ://demo.webvote.ch. 
Ulteriuras etappas suondan 
En in' emprima etappa duain vegnir rimnadas experientschas en las sis vischnancas da pilot cun las votaziuns dals 28 da november 2010 e dals 13 da favrer 2011, avant ch' i vegn eventualmain pussibilità a tut las Svizras ed a tut ils Svizzers a l' exteriur da votar sin via electronica davart projects federals e chantunalas en tut las vischnancas dal Grischun a chaschun da la votaziun dals 15 da matg 2011. 
Tut las Svizras e tut ils Svizzers a l' exteriur duain er pudair eleger electronicamain a chaschun da las elecziuns dal cussegl naziunal e dal cussegl dals chantuns l' onn 2011. 
En in segund pass prevesa l' urari a partir da l' onn 2012 – sco opziun – la pussaivladad d' extender la votaziun electronica en il Grischun e da l' introducir per tut las votantas e per tut ils votants e sin tut ils plauns statals. 
Avant che cumenzar cun questa segunda etappa d' amplificaziun duain però vegnir analisadas las experientschas ch' èn vegnidas fatgas fin alura. 
Chatscha auta 2010
La chatscha auta da quest onn ha cuntanschì in bun resultat. 
Bunas predas tar la chatscha sin tschiervs, sin chamutschs e sin chavriels han procurà che las chatschadras ed ils chatschaders èn per gronda part cuntents. 
Per ils tschiervs è il plan da prelevaziun gia ademplì per trais quarts, per ils chavriels per passa 90 pertschient. 
Ina chatscha d' atun sin tschiervs ha lieu en pliras parts dal chantun, ina chatscha d' atun sin chavriels mo en paucas regiuns. 
Per ina giada è l' aura stada buna. 
Ils dis da naiv al cumenzament ed a la fin da la chatscha auta han procurà per bunas cundiziuns per la chatscha sin tschiervs, entant che las fasas da bell' aura tranteren han gì buns effects sin la chatscha sin chamutschs. 
En la cumparegliaziun da plirs onns ha la chatscha da quest onn gì buns resultats tar ils tschiervs, tar ils chavriels e tar ils chamutschs. 
Quests resultats èn dentant stads vaira differents da regiun a regiun. 
148 chatschadras e 5' 431 chatschaders èn sa participads a la chatscha auta grischuna. 
Accumplì il plan da prelevaziun per il tschierv per trais quarts 
Cun bunamain 3' 100 tschiervs sajettads sin la chatscha auta grischuna sa chatta il resultat sur la media da plirs onns. 
Il dumber da tschiervs sajettads variescha dentant da regiun a regiun. 
La chatscha sin tschiervs è stada buna en il Grischun dal nord, normala en il Grischun central e plitost sut la media en las vals dal Grischun dal sid. 
Las bunas relaziuns da vegetaziun entaifer il parc naziunal èn stadas responsablas per il dumber mediocher d' animals sajettads en ses territori da cunfin. 
Bunas predas han percunter gì las regiuns Signuradi – Seewis, Partenz davant e Scanvetg. 
La chatscha sin chavriels è stada mesauna fin buna 
En l' entir chantun sto il resultat da la chatscha sin chavriels vegnir taxada sco mesauna fin buna. 
Ils effectivs da chavriels èn sa revegnids visiblamain da l' enviern excepziunal 2008/09. 
Malgrà che la chatscha è anc adina reducida a 17 dis, è vegnì sajettà in grond dumber da bucs. 
Tar la chatscha sin chavrolas n' è betg vegnì cuntanschì il resultat spetgà. 
La chatscha sin chamutschs ha profità da la bun' aura 
La bell' aura da chatscha ha gì in effect positiv sin la chatscha sin chamutschs. 
Ina buna preda vaira equilibrada tenor schlattainas e tenor classas da vegliadetgna è la consequenza da bunas cundiziuns da chatscha. 
Malgrà ch' il squitsch da chatscha sin chauras-chamutsch è vegnì reducì sapientivamain en cumparegliaziun cun l' onn precedent, èn vegnids sajettads mo bundant 100 animals feminins pli pauc che l' onn precedent. 
total 
masculin 
feminin 
relaziun m/f 
tschiervs 
3' 086 ( 2' 659) 
1' 709 ( 1' 486) 
1' 377 ( 1' 173) 
1: 0.81 ( 0.79) 
chavriels 
2' 133 ( 1' 700) 
1' 363 ( 1' 040) 
770 ( 660) 
1: 0.56 ( 0.64) 
chamutschs 
3' 120 ( 3' 086) 
1' 652 ( 1' 549) 
1' 468 ( 1' 594) 
1: 0.89 ( 0.99) 
portgs selvadis 
3 ( 11) 
3 ( 3) 
0 ( 8) 
total selvaschina d' ungla 
8' 342 ( 7' 456) 
muntanellas 
5' 709 ( 6' 333) 
Ils effectivs da tschiervs ston vegnir reducids avant ch' els sa rendan en ils quartiers d' enviern 
Cuntrari als chamutschs ed als capricorns han ils effectivs da tschiervs e da chavriels ina gronda prestaziun da reproducziun. 
L' effectiv da primavaira da questas duas spezias crescha annualmain per bundant in terz fin l' atun. 
Per il tschierv signifitgescha quai in augment annual da var 5' 000 animals. 
D' ina dimensiun correspundenta sto esser il dumber d' animals sajettads per cuntanscher almain ina stabilisaziun dals effectivs da tschiervs en il chantun. 
La chatscha d' atun vul adattar ils effectivs da selvaschina a lur quartiers d' enviern. 
Uschia vegn realisada la mesira da tgira la pli impurtanta, numnadamain d' adattar la grondezza d' in effectiv da selvaschina a la capacitad da ses spazi da viver. 
Il dumber d' animals che ston anc vegnir sajettads sa chatta en la gronda part da las regiuns en il sectur dals onns precedents. 
Intervenziuns in pau pli grondas èn necessarias quest onn enturn il parc naziunal ed en la Mesolcina. 
En 9 da 21 regiuns ha er lieu ina chatscha d' atun sin chavriels che duai gidar a cuntanscher ina chatscha equilibrada tenor schlattainas. 
En la Mesolcina vegnan er sajettads portgs selvadis durant la chatscha d' atun. 
Per la chatscha d' atun èn s' annunziads 2' 283 chatschadras e chatschaders che adempleschan ina incumbensa impurtanta cun adattar ils effectivs da selvaschina a lur quartiers d' enviern. 
Cun ina chatscha consequenta vegnan er reducids resp. impedids donns vi dal guaud e vi da culturas agriculas. 
Communicaziun da la regenza dals 28 d'october 2010
La regenza grischuna ha concludì d' integrar il center per prevenziun e promoziun da la sanadad ZEPRA en l' uffizi chantunal da sanadad. 
Quai cun la finamira d' optimar vinavant l' adempliment da las incumbensas en quest sectur e d' impunder ils meds finanzials existents en moda pli economica. 
Dal rest ha la regenza mess en vigur differentas leschas chantunalas, tranter quellas la nova lescha davart ils registers d' abitantas e d' abitants, e formulà sias posiziuns davart proceduras da consultaziun da la confederaziun. 
Il center per prevenziun e promoziun da la sanadad ZEPRA vegn integrà en l' uffizi chantunal da sanadad 
Il center per prevenziun e promoziun da la sanadad ZEPRA en il chantun Grischun vegn integrà a partir da l' onn 2012 en l' uffizi da sanadad. 
Quai ha concludì la regenza grischuna, desdind per la fin da l' onn 2011 l' incarica da prestaziun ch' era vegnida surdada al chantun Son Gagl per manar il center. 
Questa integraziun ha la finamira d' optimar vinavant l' adempliment da las incumbensas en il sectur da la prevenziun che daventa pli e pli impurtanta sco er d' impunder ils meds finanzials existents en moda pli economica. 
Dapi l' onn 2001 maina il chantun Son Gagl il center per prevenziun e promoziun da la sanadad ZEPRA en il chantun Grischun sin basa d' ina incarica da prestaziun. 
La purschida dal center domicilià a Cuira cumpiglia la promoziun da la sanadad e la prevenziun betg medicinala e psicosociala per la populaziun dal chantun Grischun. 
La contribuziun pauschala dal chantun importa circa 770' 000 francs per onn. 
Tant l' uffizi chantunal da sanadad sco er il center per prevenziun e promoziun da la sanadad ZEPRA adempleschan incumbensas en il sectur da la promoziun da la sanadad e da la prevenziun. 
Uschia stat il program chantunal cumplessiv " grischun en moviment " sut la direcziun da l' uffizi da sanadad. 
Cun transferir il center en l' uffizi da sanadad pon las mesiras dal provediment da la sanadad e da la prevenziun da la sanadad sco er la prevenziun medicinala e betg medicinala vegnir coordinadas meglier ina cun l' autra en l' avegnir. 
Er ils meds finanzials per la promoziun da la sanadad e per la prevenziun pon vegnir impundids en moda pli economica. 
Il center duai vegnir transferì per il 1. da schaner 2012 en la partiziun " promoziun da la sanadad e prevenziun " da l' uffizi da sanadad. 
La finamira è quella da mantegnair il know-how ch' il center è s' acquistà ils ultims 10 onns cun surpigliar – sche pussaivel – las collavuraturas ed ils collavuraturs dal ZEPRA Grischun. 
Mess en vigur la nova lescha davart ils registers d' abitantas e d' abitants 
La regenza grischuna ha mess en vigur per il 1. da december 2010 la nova lescha davart ils registers d' abitantas e d' abitants sco er l' ordinaziun correspundenta. 
Il cussegl grond aveva approvà la lescha en la sessiun da zercladur 2010. Ils 22 da settember 2010 è scadì il termin da referendum senza ch' i saja vegnì fatg in referendum. 
Questa lescha regla l' execuziun da la lescha federala davart l' armonisaziun dals registers d' abitants e d' auters registers uffizials da persunas. 
En quest connex vegnan unifitgads ils registers en quai che reguarda il cuntegn, la nomenclatura e l' actualitad. 
A medem temp stgaffescha la lescha la basa per pussibilitar en l' avegnir ina transmissiun electronica standardisada da las datas. 
Quai porta avantatgs a la confederaziun, als chantuns ed a las vischnancas e permetta da lavurar en moda pli effizienta tras andaments simplifitgads en las administraziuns. 
A partir da l' onn 2010 n' ha la dumbraziun dal pievel numnadamain betg pli lieu sco pli baud mintga 10 onns cun agid da questiunaris sin palpiri. 
Empè da quai duai l' uffizi federal da statistica pudair utilisar directamain, quatter giadas per onn, las datas dals registers per far evaluaziuns statisticas sin via electronica. 
Mess en vigur las adattaziuns da las leschas davart l' assicuranza d' edifizis, davart la protecziun cunter incendis e davart la cassa per donns elementars 
La regenza grischuna ha mess en vigur per il 1. da schaner 2011 la revisiun da la lescha davart l' assicuranza d' edifizis, la nova lescha davart la protecziun preventiva cunter incendis ed ils fatgs da pumpiers, la revisiun parziala da la lescha davart l' indemnisaziun da donns elementars betg assicurabels sco er las ordinaziuns correspundentas. 
Il cussegl grond aveva approvà ils trais projects en la sessiun da zercladur 2010. Ils 22 da settember 2010 è scadì il termin da referendum senza ch' i saja vegnì fatg in referendum. 
Tar tut ils trais projects da lescha vegn realisada principalmain la directiva da la constituziun chantunala, tenor la quala tut las disposiziuns impurtantas ston vegnir regladas en ina lescha. 
En cas da la revisiun da la lescha davart l' assicuranza d' edifizis vegnan las disposiziuns davart la relaziun d' assicuranza adattadas il medem mument als fatgs actuals. 
Ultra da quai vegnan las disposiziuns davart la prevenziun e davart il cumbat da donns da fieu transferidas en la nova lescha davart la protecziun cunter incendis. 
La terza lescha auza la finala la tariffa d' indemnisaziun maximala da la cassa per donns elementars dad oz 50 a da nov 80 pertschient. 
La regenza beneventa la reintroducziun da chastis curts che priveschan da la libertad 
La regenza grischuna sustegna la midada dal cudesch penal svizzer sco ch' ella vegn proponida da la confederaziun. 
Ella è da l' avis ch' i saja correct da reintroducir ils chastis curts che priveschan da la libertad e d' abolir ils chastis pecuniars cundiziunads. 
Sco che la regenza scriva en sia resposta da consultaziun, sustegna ella la proposta dal project da tegnair quint da la critica envers il nov sistem da sancziuns tras ina midada dal dretg da sancziuns. 
La finamira principala è quella da supprimer il chasti pecuniar e d' abolir tant sia precedenza envers il chasti che privescha da la libertad sco er la pussaivladad da l' execuziun cundiziunada da chastis pecuniars. 
Tenor l' avis da la regenza è in basegn d' agir vegnì percepì cun raschun en quest reguard, cunquai che l' effect preventiv d' in chasti pecuniar cundiziunà n' è betg vesaivel. 
Plinavant beneventa la regenza ch' il grond dumber irritant da pussaivladads da cumbinar differentas sancziuns sco er l' execuziun cundiziunada, parzialmain cundiziunada e nuncundiziunada duai vegnir limità tras la revisiun. 
Ella sustegna er l' idea da reintroducir l' exiliaziun, malgrà ch' ella è sceptica, sche las finamiras ch' èn colliadas cun quai pon effectivamain vegnir cuntanschidas. 
La regenza refusa dentant l' introducziun dal monitoring electronic sco ulteriura furma d' execuziun en il sectur dals chastis curts. 
Per l' ina èn avant maun gist en il sectur dals chastis curts gia numerusas pussaivladads da sancziun che permettan d' impedir ch' ina delinquenta u ch' in delinquent integrà vegn stratg or da ses ambient social. 
Per l' autra manca – tenor l' avis da la regenza – in vair caracter da sancziun a questa furma d' execuziun, uschia che las expensas considerablas per endrizzar e per manar il monitoring electronic na paran betg giustifitgadas. 
Resalvas cunter la revisiun totala da la lescha federala d' alcohol 
La regenza grischuna pretenda che la confederaziun fetschia tschertas correcturas vi da sias propostas da la revisiun totala da la lescha d' alcohol e dal sboz da la lescha da spirituosas. 
Sco che la regenza scriva en sia resposta da consultaziun a la confederaziun, na fa ella naginas objecziuns cunter ils plans da reparter ils secturs " taglias " e " prevenziun " sin dus relaschs. 
Ella beneventa er expressivamain l' introducziun d' ina basa legala per cumpras d' emprova. 
Tenor l' avis da la regenza sto questa basa vegnir introducida independentamain dal resultat da la consultaziun. 
Betg d' accord n' è la regenza dentant cun il fatg ch' il sboz na cuntegna naginas disposiziuns che permettessan als chantuns d' incassar sco fin ussa ina taxa per il commerzi en detagl cun bavrondas destilladas e cun spirituosas. 
Ultra da quai pretenda la regenza che l' obligaziun da dumandar ina permissiun per il commerzi en detagl restia restrenschida sco fin ussa mo a spirituosas e na vegnia betg extendida sin il commerzi cun tut las bavrondas alcoholicas sco biera u vin. 
Cas cuntrari creschia la lavur administrativa per las commerziantas e per ils commerziants, malgrà ch' il niz è pitschen. 
Insumma vegn crititgà il dumber da regulaziuns strusch realisablas en il commerzi en detagl. 
Plitost vul la regenza ina politica d' alcohol che pretenda responsabladad e che cuntegna mesiras cunvegnentas per impedir in consum d' alcohol abusiv. 
Cun las adattaziuns vul la confederaziun stgaffir las premissas per ina politica d' alcohol coerenta. 
Malgrà che la lescha d' alcohol vertenta è vegnida revedida pliras giadas, na satisfa ella betg pli a las realitads economicas e sociopoliticas actualas e duai vegnir remplazzada tras ina lescha davart la taglia sin spirituosas e tras ina nova la lescha d' alcohol. 
Tras la nova lescha davart la taglia sin spirituosas vul la confederaziun metter la basa per liberalisar il martgà d' etanol cun l' intent da simplifitgar il sistem da taglia e da controlla. 
Il sboz da la lescha d' alcohol fixescha disposiziuns per gronda part unitaras per il commerzi cun tut las bavrondas alcoholicas. Quai cun l' intent da proteger la giuventetgna. 
Da vischnancas e da regiuns 
Tenna: A la vischnanca da Tenna vegn garantida ina contribuziun da 38' 518 francs als custs supplementars per renovar e per engrondir il stabiliment dal provediment d' aua. 
Falera: Il project " Rempars cunter lavinas e cunter crudada da crappa sin l' Alp Dadens Sura " da la vischnanca da Falera vegn approvà e sustegnì cun ina contribuziun da maximalmain 112' 000 francs. 
Cauco: A la vischnanca da Cauco vegn garantida ina contribuziun da 120' 000 francs als custs supplementars per revitalisar la zona umida " Pian de Alne ". 
Tavau: La revisiun parziala da la planisaziun locala, concludida da la vischnanca da Tavau il 1. da fanadur 2010, vegn approvada. 
Küblis: La revisiun parziala da la planisaziun locala da la vischnanca da Küblis dals 11 da zercladur 2010 vegn approvada. 
Scuol: La revisiun parziala da la planisaziun locala, concludida da la vischnanca da Scuol ils 25 d' avrigl 2010, vegn approvada. 
St. Antönien: La revisiun parziala da la planisaziun locala da la vischnanca da St. Antönien dals 20 da matg 2010 vegn approvada. 
Chaussas persunalas 
Brigitte Brun, domiciliada a Malans, è vegnida tschernida per il 1. da favrer 2011 sco secretaria dal departament d' educaziun, cultura e protecziun da l' ambient. 
Robert Ambühl-Losa, domicilià a Tavau Vitg, è vegnì tschernì per il 1. da schaner 2011 sco president dal cussegl da la scola auta da pedagogia, e quai per il rest da la perioda d' uffizi che dura fin ils 30 da zercladur 2012. 
El daventa successur da Martin Jäger. 
La regenza dal Vorarlberg visita la regenza grischuna
La regenza dal Vorarlberg visita mardi, ils 2 da november 2010, la regenza grischuna. 
Questa scuntrada ha lieu a Flem. 
Las duas regenzas tgiran gia dapi in temp pli lung in barat davart dumondas politicas actualas. 
Las scuntradas correspundentas han lieu alternantamain en il Vorarlberg ed en il Grischun. 
Sin sia visita en il Grischun vegn la regenza dal Vorarlberg manada dal guvernatur Herbert Sausgruber. 
Da vart dal Grischun sa participeschan il president da la regenza Claudio Lardi sco er la commembra ed ils commembers da la regenza. 
L' object da la discussiun èn quest onn temas dal sectur da la furmaziun e da l' economia. 
Sco finiziun ha lieu ina tschaina communabla. 
Termin per far fotografias: 
A las 17.00 stattan il president da la regenza Claudio Lardi ed il guvernatur Herbert Sausgruber a disposiziun davant il pavigliun da l' hotel Waldhaus, Mountain Resort &amp; Spa, Flem, per laschar far ina fotografia. 
Publicaziun d'in nov guid d'architectura davart la &quot;chasa grischa&quot;
In onn suenter che la restauraziun externa da la chasa grischa a Cuira è terminada, cumpara in guid d' architectura davart la sedia da la regenza grischuna. 
La publicaziun " Das neue Gebäu in Chur ", che po vegnir cumprada a partir d' immediat en las librarias, è l' emprim numer d' ina retscha davart monuments architectonics grischuns ch' è vegnida iniziada da la tgira chantunala da monuments. 
L' anteriura chasa signurila en la Reichsgasse a Cuira serva dapi la fundaziun dal chantun l' onn 1803 sco sedia da la regenza. 
Il " Neues Gebäu " è vegnì construì l' onn 1752 da l' uffizier Andreas von Salis, in descendent dals von Salis da Soglio. 
Ensemen cun il " Altes Gebäu " da ses cusrin Peter von Salis ha el mess il cuntrapunct urban a la retscha dals edifizis rurals dals von Salis il 18. tschientaner. 
Cun sia cumparsa ritga a l' intern – che correspunda dal tuttafatg a sia classa sociala – e cun sia apparientscha subtila vers anora è il " Neues Gebäu " in exempel tipic per ils edifizis da la classa superiura grischuna da quel temp. 
Oz vala il " Neues Gebäu " senza dubi sco in dals edifizis ils pli impurtants dal temp dal rococo sin terren grischun. 
La restauraziun externa che ha gì lieu l' onn passà è stada la chaschun per la tgira chantunala da monuments da prender per mauns ina publicaziun davart quest edifizi. 
Cun texts e cun maletgs preschenta il nov guid d' architectura las differentas localitads fascinantas da l' edifizi. 
Quai vala er per la sala da la regenza en il 2. plaun da l' edifizi, nua ch' i vegnivan er tegnidas fin l' onn 1878 las sesidas dal cussegl grond. 
La publicaziun cumpiglia tut en tut 40 paginas. 
La regenza grischuna ha sustegnì l' ediziun da la publicaziun cun meds finanzials dal fond da lottaria. 
Team da redacziun cumpetent 
Per elavurar il cuntegn ha pudì vegnir engaschà in team da redacziun cumpetent: cooperà han Ursula Jecklin, Diego Giovanoli e Marcus Casutt. 
L' istoricra dr. fil. 
Ursula Jecklin ha manà l' archiv da la citad da Cuira ils onns 1977 fin 2006. 
Ella ha redigì differentas publicaziuns davart l' istorgia da la citad da Cuira e davart l' istorgia grischuna da las dunnas e da las schlattainas. Diego Giovanoli è stà durant blers onns collavuratur da la tgira da monuments dal Grischun. 
Dapi l' onn 2001 lavura el sco perscrutader e publicist independent. El ha redigì numerusas publicaziuns davart ils abitadis e davart ils edifizis en il Grischun. 
L' istoricher d' art lic. fil. 
Marcus Casutt è tgirader da monuments dal chantun Grischun. 
Emprim numer da la nova retscha davart monuments architectonics grischuns 
Il guid d' architectura cun il titel " Das Neue Gebäu in Chur " è l' emprim numer d' ina nova retscha davart monuments architectonics grischuns ch' è vegnida iniziada da la tgira da monuments dal Grischun. 
Cun ses format pitschen porscha il guid pratic la pussaivladad da preschentar edifizis particulars dal chantun en furma monografica. 
Las publicaziuns ch' èn planisadas en libra successiun sa drizzan a la populaziun indigena, ma er als giasts dal chantun. 
Il nov guid d' architectura po vegnir cumprà a partir d' immediat per 9. – francs tar la tgira da monuments u en las librarias. 
Marcus Casutt, Diego Giovanoli, Ursula Jecklin: Das Neue Gebäu in Chur. 
Das Regierungsgebäude des Kantons Graubünden, genannt " Graues Haus ", Cuira 2010, ISBN: 978-3-9523369-7-7. 
Il project per il sviament avert al sid da Schmitten vegn exponì publicamain
Il vitg stretg da Schmitten construì per lung da la via duai vegnir deliberà dal traffic da transit tras in sviament avert. 
Il project vegn exponì dals 8 da november fin ils 8 da december en la vischnanca da Schmitten. 
Dapi onns è il traffic da transit ina gronda mulesta per la populaziun da Schmitten. 
En las vias stretgas datti regularmain colonnas, balcuns vegnan stgarpads davent ed edifizis vegnan donnegiads. 
Las pedunas ed ils peduns sco er il traffic betg motorisà èn exponids senza protecziun al traffic sin via. 
Questa situaziun duai vegnir meglierada uschè svelt sco pussaivel tras in sviament favuraivel al sid dal vitg che duai vegnir realisà en moda tecnicamain simpla cun paucas construcziuns artifizialas. 
Il project correspundent vegn exponì publicamain dals 8 da november fin ils 8 da december en la vischnanca da Schmitten. 
Durant quest temp pon tut las parts ch' èn pertutgadas dal project s' exprimer en chaussa respectivamain far protesta. 
Gia l' onn 1982 è stada exponida publicamain ina proposta per ina soluziun che preveseva in sviament al nord dal vitg cun in tunnel d' ina lunghezza da 370 meters. 
Las protestas da quel temp pretendevan en emprima lingia ch' il project vegnia repassà en il sectur dal portal ost. 
Per motivs finanzials è il project dentant betg vegnì persequità vinavant. 
Resguardond las pretensiuns da segirezza actualas chaschunass il sviament nord cun in tunnel custs d' almain 35 – 45 milliuns francs. 
Quest tunnel curt cumenza e finescha en il vitg e n' ademplescha uschia insumma betg pli las pretensiuns ad in sviament. Qua tras stuess ins anc far quint cun bler dapli custs. 
En vista ad auters projects impurtants sin vias principalas cun bler dapli traffic durant l' entir onn na po in sviament d' in vitg d' ina tala dimensiun betg vegnir finanzià en moda realistica a pli lunga vista. 
Cun la finamira da proteger almain las participantas ed ils participants dal traffic ils pli flaivels cunter il traffic da transit, ha l' uffizi da construcziun bassa dal Grischun elavurà in project per construir in passape senza interrupziun en il vitg. 
Durant l' exposiziun publica l' atun 2008 han bleras proprietarias cunfinantas e blers proprietaris cunfinants pertutgads crititgà energicamain las stretgas restantas sco er l' aboliziun dals parcadis sper lur chasas. 
A chaschun d' ina radunanza d' orientaziun il december 2009 è vegnì preschentà a la populaziun in nov studi da project che prevesa in sviament al sid da Schmitten. 
Il schaner 2010 ha la suprastanza communala da Schmitten dumandà il departament da construcziun, traffic e selvicultura dal Grischun d' elavurar in project d' exposiziun per la soluziun preschentada. 
Quel è ussa avant maun. 
Il sviament sid d' ina lunghezza da 2' 300 meters banduna il trassé actual da la via principala sper la gruppa da chasas Chappali, traversa l' aual da Schmitten e fa al sid ina gronda storta enturn il vitg. 
La reuniun cun la via dal Landwasser ha lieu ordaifer l' abitadi a l' ost. 
Il vitg da Schmitten vegn collià cun il nov sviament tras ils dus access ost e vest. 
Il vial da quest traject da via ha ina ladezza da 6 meters. 
Ultra dal studi da planisaziun cuntegna il project d' exposiziun mesiras da protecziun cunter la canera en furma da construcziuns da sustegn ensemnadas da la vart da la muntogna per las chasas che sa chattan en vischinanza dal trassè dal sviament. 
Per ils disturbis da l' ambient che na pon betg vegnir evitads, malgrà tut il resguard che vegn prendì en la projectaziun, èn previsas ulteriuras mesiras da cumpensaziun ecologicas. 
Ils custs vegnan calculads cun 17 milliuns francs. 
Per realisar il project vegni fatg quint cun in temp da construcziun da 2 fin 3 onns. 
Resgia da Domat: Il chantun vul segirar l'avegnir da l'economia forestala grischuna
Cun mesiras accumpagnantas s' engascha il chantun Grischun per il rinforz e per il svilup da la resgia da Domat ad in lieu per l' elavuraziun integrada da laina. 
Qua tras demussa il chantun ch' el sustegna er en l' avegnir in' utilisaziun persistenta da la materia prima indigena " lain " e ch' el segirescha il chanal da vendita il pli impurtant per laina radunda per las vischnancas. 
La resgia Stallinger Swiss Timber a Domat è vegnida averta l' avrigl 2007 e surpigliada la fin da l' onn 2008 da la Mayr-Melnhof Swiss Timber SA ( MMST). 
Avant l' avertura da questa resgia stueva ina gronda part da la laina radunda grischuna vegnir exportada senza pudair vegnir valurisada entaifer il chantun. 
Las enconuschientschas fatgas fin ussa conferman ils effects fitg positivs che la resgia ha sin l' economia da laina grischuna ed uschia er sin las vischnancas grischunas, che possedan passa 90 pertschient dal guaud grischun. 
Tras quai che la vendita da la laina or da la tgira dal guaud da protecziun è segirada, vegn plinavant er promovida la garanzia persistenta da las funcziuns da protecziun dal guaud per il chantun muntagnard e turistic Grischun. 
Cundiziuns midadas sin il martgà 
Dapi che la resgia da Domat è vegnida averta, han oravant tut trais cundiziuns betg influenzablas sin il martgà chaschunà ina situaziun economica seriusa per la MMST: La crisa d' immobiglias e la crisa economica mundiala han gì per consequenza ch' il martgà da vendita impurtant en ils Stadis unids è sa diminuì. 
Pervia da la stgarsezza da materia prima èn ils pretschs per laina radunda s' augmentads per passa 40 pertschient. Percunter èn ils pretschs per laina da tagl sa sviluppads mo sut la media. 
Plinavant è il curs da l' euro sa pegiurà per passa 15 pertschient en cumparegliaziun cun il franc svizzer. 
Questas cundiziuns midadas sin il martgà han mussà che la resgia da Domat sto vegnir provedida currentamain e suffizientamain cun laina radunda e ch' ella sto diversifitgar sia producziun tras ulteriuras investiziuns per gulivar meglier eventualas midadas sin il martgà. 
Mesiras accumpagnantas 
Las mesiras accumpagnantas dal chantun sa basan principalmain sin duas ponderaziuns: Per l' ina dovri – tenor retschertgas da l' uffizi forestal ( UF) – dretgs da furniziun segirs resp. garanzias da cumpra segiras per pudair coordinar e planisar il provediment cun laina radunda or dal guaud indigen. 
Sche la vendita da laina è segirada tras pretschs che correspundan al martgà, èn segiradas er las investiziuns considerablas ch' il chantun e las vischnancas fan per l' avertura dal guaud e per la modernisaziun da las maschinas. 
La resursa " lain ", ch' è da gronda impurtanza per il chantun Grischun, po mo vegnir utilisada en moda persistenta, sche las possessuras ed ils possessurs da guaud pon furnir cuntinuadamain lur laina a la resgia. 
Per l' autra duai vegnir sustegnida ina strategia che pussibilitescha – cun novs products ( pellets ed aissas da lain cruschà) – da sviluppar vinavant la resgia ad in lieu per l' elavuraziun integrada da laina. 
Uschia vegnan augmentadas tant la situaziun dal retgav sco er la valurisaziun da la resgia. 
Investiziuns en il guaud 
Il project " Martgà da laina radunda en il Grischun ", che duai coordinar las activitads da las differentas proprietarias e dals differents proprietaris da guaud sco er da las offerentas e dals offerents da laina, è vegnì lantschà gia l' onn 2009. 
Sco sulet dals gronds chantuns che produceschan laina ha il Grischun pudì augmentar cuntinuadamain l' utilisaziun da laina ils ultims 3 onns. 
Il Grischun è pia sin la dretga via ed ha er ina rolla da piunier entaifer la Svizra. 
En il rom dal project " Martgà da laina radunda en il Grischun " vegn focussà ussa il provediment da la MMST cun laina or da las vischnancas grischunas: per meglierar la furniziun da la MMST entaifer il chantun sco part impurtanta da l' economia forestala grischuna vegn il chantun Grischun ad instradar per maximalmain 14 milliuns francs in sistem d' impuls ch' è limità a 3 onns e che duai promover contracts da furniziun a lunga vista tranter las vischnancas e la MMST. 
Investiziuns per rinforzar la resgia da Domat 
En il rom da las mesiras da restructuraziun da la MMST en la dimensiun dad 80 milliuns francs desista il chantun Grischun da l' emprest da 9,6 milliuns francs ch' el aveva concedì da ses temp. Contribuziuns essenzialas èn er vegnidas prestadas da la banca che finanziescha il project, da la gruppa Mayr-Melnhof Holz sco er dals anteriurs proprietaris Franz e Leopold Stallinger. 
Cun ina contribuziun da maximalmain 15,5 milliuns francs vi da las investiziuns da la MMST da var 50 milliuns francs gida il chantun Grischun ultra da quai a trair a niz il potenzial da valurisaziun futur: en in' emprima fasa cun 6,75 milliuns francs per endrizzar en dus stgalims la producziun da pellets, ed en ina segunda fasa cun 8,75 milliuns francs a las investiziuns posteriuras per elavurar la laina da tagl ad aissas da lain cruschà. 
Er la Axpo Tegra SA sustegna il svilup da la resgia da Domat cun ina contribuziun finanziala. 
Uschia po ella furnir dapli chalur industriala e trair a niz meglier sias capacitads. 
La buna collavuraziun tranter la Axpo Tegra SA e la MMST ha gì l' effect che la MMST desista da construir in' atgna ovra electrica da laina. 
Niz impurtant per l' economia publica 
Tras las mesiras menziunadas rinforza il chantun sia strategia vertenta per promover la resursa natirala " lain ". 
La resgia da Domat ha augmentà per 37 milliuns francs la valurisaziun annuala per il Grischun or da l' utilisaziun dals guauds. 
Ils 17,1 milliuns francs ch' il chantun ha investì fin ussa ( contribuziun d' investiziun da 7,5 milliuns francs ed emprest da 9,6 milliuns francs) èn pia returnads en l' economia publica grischuna sco import ch' è bleras giadas pli grond. 
Uschia han tranter auter ils manaschis forestals da las vischnancas pudì reducir ils deficits en lur quints da gestiun per totalmain var 8 milliuns francs per onn. 
Grazia al fatg che la resgia da Domat vegn sviluppada vinavant ad in lieu per l' elavuraziun integrada da laina, il qual producescha laina da tagl, pellets ed aissas da lain cruschà, poi vegnir tratg a niz en l' avegnir in potenzial da valurisaziun augmentà da 70 milliuns francs per onn. 
Plinavant pon ins partir dal fatg ch' ils quints da gestiun dals manaschis forestals vegnian ad avair vinavant in svilup positiv pervia dals gudogns d' effizienza. 
Schanza per las vischnancas 
Cun ses engaschi stgaffescha il chantun la premissa per che las vischnancas possian – sco proprietarias da guaud – tgirar lur guauds er en l' avegnir tant sco pussaivel senza chaschunar custs supplementars e per ch' ellas possian mantegnair las plazzas da lavur decentralas en l' economia forestala ed en la selvicultura. 
La resgia da Domat stat en il servetsch da l' economia forestala grischuna ed uschia en il servetsch da las vischnancas. 
Sco vischnanca da staziunament è la vischnanca da Domat dependenta da la participaziun d' ulteriuras vischnancas grischunas per pudair sviluppar vinavant la MMST, per che la resgia possia vegnir provedida cun avunda laina radunda grischuna. 
Il chantun intimescha perquai las vischnancas da nizzegiar en moda persistenta la schanza singulara d' ina resgia en il Grischun e da fixar cun la MMST dretgs da furniziun a lunga vista en il rom dal project " Martgà da laina radunda en il Grischun ". 
Cun sias mesiras accumpagnantas segirescha il chantun il chanal da vendita il pli impurtant sco er pretschs confurms al martgà per la laina radunda che resulta en las vischnancas grischunas tras la tgira dal guaud da protecziun. 
Il post spezialisà per la protecziun dals animals lantscha il project &quot;Animal Grischun&quot;
L' uffizi per la segirezza da victualias e per la sanadad d' animals lantscha – en collavuraziun cun la polizia chantunala dal Grischun – il project " Animal Grischun ". 
La finamira è quella d' optimar – tras scolaziuns – la collavuraziun en connex cun las incumbensas da la protecziun dals animals. 
Il post spezialisà per la protecziun dals animals ch' è vegnì stgaffì da nov tar l' uffizi per la segirezza da victualias e per la sanadad d' animals ha cumenzà sia lavur il fanadur 2010. 
Tras quest post èn vegnidas creadas las structuras necessarias per garantir in' execuziun adequata da la legislaziun davart la protecziun dals animals. 
En il sectur da la protecziun dals animals è involvida – ultra da l' uffizi per la segirezza da victualias e per la sanadad d' animals – savens er la polizia chantunala perquai ch' ella retschaiva las annunzias da la populaziun u gida l' uffizi ad exequir la lescha. 
La polizia e l' uffizi èn pia dependents d' ina collavuraziun effizienta e structurada. 
En il rom dal project " Animal Grischun " vegnan scolads ils polizists chantunals dals posts da polizia regiunals per lur incumbensas en il sectur da la protecziun dals animals. 
Quai duai gidar ad optimar l' elavuraziun dals cas che pertutgan la protecziun dals animals. 
Per exequir la legislaziun davart la protecziun dals animals sa basa il post spezialisà per la protecziun dals animals, betg mo sin la cooperaziun cun la polizia, mabain er sin ina collavuraziun cun ils veterinaris uffizials regiunals, cun il servetsch da controlla agricula dal Grischun, sin la cumissiun chantunala per experiments cun animals e sin la societad grischuna per la protecziun dals animals. 
Las incumbensas executivas cumpiglian tranter auter la controlla ch' i vegnian observadas las prescripziuns davart la protecziun dals animals en tratgas d' animals da niz e sin transports d' animals, ch' i vegnia survegliada la protecziun dals animals en stabiliments da maz, sin fieras e sin exposiziuns sco er ch' i vegnian fatgs scleriments davart ulteriuras mesiras che pertutgan la protecziun dals animals. 
Infurmaziun per las medias: 
Mesemna, ils 10 da november 2010 èn las collavuraturas ed ils collavuraturs da las medias interessads cordialmain envidads da prender invista da la tematica. 
Scuntrada: Polizia chantunala grischuna, Ringstrasse 2,7000 Cuira, a las 10.00. 
Igl è necessari da s' annunziar ordavant tar l' uffizi per la segirezza da victualias e per la sanadad d' animals ( tel. 081'257'24'15; e-mail: info@alt.gr.ch). 
Il proceder da las autoritads en connex cun l'expulsiun d'ina famiglia da la Siria vegn giuditgà da la cumissiun da gestiun dal cussegl grond sco correct
Las renfatschas ch' èn vegnidas fatgas envers las autoritads ch' èn stadas participadas a l' expulsiun sfurzada d' ina famiglia curda da la Siria mez fanadur 2010 èn vegnidas examinadas da la cumissiun da gestiun ( CdG) dal cussegl grond. 
L' examinaziun n' ha manà a la glisch nagins fatgs che sustegnessan las renfatschas. 
Cunter la moda e maniera co che l' expulsiun sfurzada da la famiglia da la Siria era vegnida exequida mez fanadur da quest onn avevan l' uniun Miteinander Valzeina, Amnesty International sco er praschunieras e praschuniers dal stabiliment giudizial dal Sennhof fatg grondas renfatschas envers l' uffizi da fatgs da polizia e da dretg civil e envers la polizia chantunala. 
A las autoritads participadas eri vegnì renfatschà ch' ellas hajan violà la convenziun dals dretgs da l' uffant e la convenziun cunter la tortura, ch' ellas hajan cuntrafatg a prescripziuns legalas liantas, uschia per exempel a la legislaziun davart las persunas estras, davart l' asil e davart l' applicaziun da mesiras repressivas, e ch' ellas hajan surpassà il princip da la proporziunalitad. 
Questas renfatschas ha il departament cumpetent – il departament da giustia, segirezza e sanadad ( DGSS) – laschà examinar d' in expert extern, numnadamain da dr. Andrea Cantieni. 
En ses rapport è l' expert arrivà a la conclusiun che las renfatschas sajan nungiustifitgadas. 
Ils resultats da l' examinaziun èn vegnids preschentads a la publicitad a chaschun d' ina conferenza da medias. 
En il rom da la surveglianza legala sur da l' administraziun ha alura er la CdG incumbensà la giunta cumpetenta dal DGSS da sclerir ils fatgs e la legitimaziun da las renfatschas e l' ha laschà rapportar davart ils resultats da quest scleriment. 
Il departament ha dà la pussaivladad a la giunta da prender detagliadamain invista da las actas e dals maletgs da surveglianza. 
Per sclerir ulteriuras dumondas èn stads a disposiziun er la scheffa dal departament Barbara Janom Steiner sco er autras collavuraturas ed auters collavuraturs da l' administraziun. 
La giunta ha sclerì las singulas renfatschas ed ha giuditgà lur legitimaziun e lur existenza cun agid dals meds da cumprova ch' èn avant maun. 
L' examinaziun e la valitaziun da tut las cumprovas na laschan trair naginas conclusiuns che mussassan che las autoritads avessan surpassà il dretg. 
I n' han pudì vegnir chattads nagins mussaments, naginas indicaziuns e nagins indizis che cumprovassan u confermassan las renfatschas fatgas. 
Il cuntrari: igl ha schizunt pudì vegnir cumprovà che singulas contestaziuns èn cleramain faussas. 
La CdG giuditgescha il cumportament ed il proceder da las autoritads ord tut ils puntgs da vista sco legitims, proporziunals e corrects. 
Che las commembras ed ils commembers da las autoritads èn procedids en moda consequenta per ademplir lur incumbensa legala, n' als po betg vegnir renfatschà. 
Il chantun Grischun e radio e televisiun sa cunvegnan
Il chantun Grischun ha chattà in cumpromiss cun la radiotelevisiun svizra da lingua taliana. 
Il recurs da surveglianza, ch' era vegnì inoltrà il settember 2009 tar la confederaziun, vegn laschà crudar, suenter che las persunas responsablas èn prontas d' extender la purschida cun in schurnal da radio da lingua taliana. 
Il chantun Grischun ed ils quatter recurrents cun domicil en las vals dal Grischun dal sid han inoltrà ils 25 da settember 2009 in recurs da surveglianza tar l' uffizi federal da communicaziun ( UFCOM) a Bienna cunter la societad svizra da radio e televisiun ( SRG SSR idée suisse), cunter la radiotelevisiun svizra da lingua taliana ( RSI) e cunter la societad cooperativa per la radiotelevisiun da la Svizra taliana ( CORSI) ed han pretendì ch' i vegnia constatà che las adversarias dal recurs n' hajan betg ademplì lur incarica da prestaziun e da concessiun. 
Per satisfar a l' incarica stoppian ellas plinavant vegnir incumbensadas d' instradar las mesiras necessarias entaifer in termin fixà. 
En emprima lingia èsi vegnì crititgà che la populaziun da lingua taliana dal chantun Grischun vegnia infurmada memia pauc davart ils eveniments che capitan en il chantun Grischun ordaifer las vals talianas. 
Ils recurrents e las adversarias dal recurs èn sa scuntrads a tractativas sut la direcziun dal schef dal UFCOM. 
A chaschun da questas tractativas han las adversarias dal recurs fatg amogna d' extender lur purschida vertenta e d' emetter mintga di – da glindesdi fin venderdi vers las 19.00 – in schurnal da radio da lingua taliana da 5 fin 10 minutas en il chantun Grischun. 
L' emissiun ha lieu da medema maniera tecnica sco tar ils programs regiunals da DRS en la procedura da splitting, cun l' effect ch' il schurnal da radio da lingua taliana po vegnir recepì sin l' emettur d' UUC Rete Uno mo en il chantun Grischun. 
Quest schurnal regiunal vegn a sa restrenscher ad infurmaziuns da tut il chantun Grischun. En ina fasa iniziala vegn el a cuntanscher var 74% da la populaziun grischuna; igl è dentant previs d' extender il territori d' emissiun. 
La SRG SSR idée suisse ha dumandà ils 5 d' october 2010 il schef dal DATEC, signur cusseglier federal Moritz Leuenberger, per ina permissiun correspundenta. 
La nova scheffa dal DATEC, dunna presidenta da la confederaziun Doris Leuthard, ha dà ils 3 da november 2010 la permissiun correspundenta. 
L' emprim schurnal regiunal da lingua taliana dal Grischun duai vegnir emess entaifer maximalmain 3 mais dapi la data da la permissiun. 
Tras l' extensiun da la purschida d' infurmaziun en lingua taliana vegn cuvrì il basegn d' infurmaziun quotidian da las abitantas e dals abitants da lingua taliana en tut il chantun Grischun. 
Sut l' aspect da la purschida supplementara sco er dal consentiment che la purschida existenta da las adversarias dal recurs na vegn betg midada, laschan ils recurrents crudar il recurs da surveglianza. 
Suenter avair survegnì la disposiziun da dunna presidenta da la confederaziun Doris Leuthard po il vegl disput vegnir terminà oz tras il cumpromiss chattà. 
Communicaziun da la regenza dals 11 da november 2010
En ina brev a la federaziun da tetg " associaziun olimpica svizra " ha la regenza grischuna fatg manifestà ses interess da preparar ina candidatura per gieus olimpics d' enviern. 
Ultra da quai ha ella avert la consultaziun tar il sboz per ina nova lescha davart l' integraziun da persunas cun impediments. 
Dal rest ha ella concludì da reveder l' ordinaziun da chatscha e l' ordinaziun davart la tgira da la selvaschina. 
Questa revisiun permetta al chantun da prender en il futur mesiras supplementaras a favur da la selvaschina che sa chatta en situaziuns d' urgenza. 
La finala ha la regenza mess en vigur per il cumenzament da 2011 la segunda part da la revisiun da la lescha da taglia che pertutga la refurma da l' imposiziun da taglia sin interpresas II sco er formulà sia posiziun tar ils projects da consultaziun da la confederaziun. 
Pretensiuns ad ina candidatura per ils gieus olimpics d' enviern 
En ina brev a " l' associaziun olimpica svizra " conferma la regenza grischuna ch' ella è da princip interessada da promover ina candidatura per gieus olimpics d' enviern. 
Il chantun e differentas vischnancas questiunadas han ina tenuta positiva envers ina candidatura per gieus olimpics d' enviern. 
La federaziun da tetg dal sport svizzer, l' associaziun olimpica svizra, ha envidà la fin d' avust quellas regiuns che avevan mussà ils onns passads lur interess per ina candidatura, da communitgar, sch' in tal exista anc adina. 
L' ulteriur proceder vul l' associaziun olimpica svizra determinar a chaschun d' ina dieta dal parlament da sport che ha lieu ils 19 da november. 
Sa basond sin questa definiziun vegnan ils chantuns ed ils lieus da sport d' enviern a far ulteriurs scleriments per sa pudair far in' opiniun pli detagliada. 
En vista a l' infrastructura ch' è gia avant maun ed en vista al grad d' enconuschientscha dals lieus grischuns da sport d' enviern ha la regenza anc adina in grond interess per ina candidatura. 
Bainvegnì e resguardà sco in plus vegn il fatg da bandunar la tendenza da las ultimas surdadas cun returnar en ils lieus da sport d' enviern cun curtas vias d' access. 
La regenza sustegna er il fatg che l' associaziun olimpica svizra vul surpigliar l' incumbensa da coordinar e da manar il project avant ch' i vegnan elavurads dossiers regiunals da candidatura per gieus olimpics d' enviern en Svizra. 
La nova lescha davart l' integraziun da persunas cun impediments va en consultaziun 
L' integraziun professiunala e sociala da persunas cun impediments da vegnir reglada da nov en la lescha. 
La regenza grischuna ha deliberà per la consultaziun il sboz d' ina nova lescha davart l' integraziun da persunas cun impediments. 
L' intent da questa lescha è l' integraziun sociala e professiunala da persunas creschidas cun impediments. 
Ella fixescha, co che las prestaziuns duain vegnir indemnisadas e co che la planisaziun da las purschidadas da las instituziuns per persunas cun impediments duain vegnir concepidas en il futur en il Grischun. 
Ella duai effectuar in' observaziun generala ed ina direcziun generala da las purschidas ambulantas, parzialmain staziunaras e staziunaras en il Grischun. 
La finamira è quella da pussibilitar a persunas cun impediments ina purschida che tegna quint da lur basegn d' assistenza. 
Il punct central da la nova sistematica è quel che la finanziaziun da tut las purschidas s' orientescha en il futur vi dal basegn individual d' assistenza e ch' ella vegn a sa basar sin pauschalas standardisadas. 
Uschia duai il sistem vertent da la finanziaziun che s' orientescha al deficit, che vegn applitgà da la confederaziun, vegnir substituì. 
Sco purschidas da l' integraziun sociala valan plazzas d' abitar protegidas, accumpagnaments d' abitar sco er purschidas d' integraziun e da cussegliaziun. 
En il sectur da l' integraziun professiunala appartegnan a la purschida plazzas da lavur protegidas, plazzas cun structuras dal di, accumpagnaments da lavur e plazzas da lavur d' integraziun. 
Il nov project da lescha sa basa sin il concept per promover l' integraziun da persunas cun impediments ch' è vegnì deliberà da la regenza l' avrigl. 
Questas adattaziuns èn necessarias, perquai ch' ils chantuns han surpiglià da la confederaziun dapi l' onn 2008 – pervia da la nova concepziun da la gulivaziun da finanzas e da las incumbensas tranter la confederaziun ed ils chantuns ( NGF) – la cumpetenza per finanziar las instituziuns per persunas cun impediments. 
Ils documents da la consultaziun vegnan mess a disposiziun sin la pagina d' internet dal departament d' economia publica e fatgs socials sut http://www.dvs.gr.ch. 
La consultaziun fineschan ils 21 da schaner 2011. 
Il chantun cumplettescha las mesiras per la selvaschina en situaziuns d' urgenza 
Per la selvaschina en situaziuns d' urgenza extraordinarias po l' uffizi da chatscha e pestga prender ulteriuras mesiras en il futur. 
La regenza grischuna ha mess en vigur ina revisiun correspundenta da l' ordinaziun da chatscha e da l' ordinaziun davart la tgira da la selvaschina. 
Da nov po l' uffizi da chatscha e pestga scumandar per exempel da penetrar en ils quartiers da la selvaschina u relaschar scumonds da charrar. 
Medemamain po el ordinar l' obligaziun da tegnair chauns a la tschinta e prender ulteriuras mesiras per proteger la selvaschina da distrurbis. 
Questas mesiras ston vegnir limitadas localmain e temporarmain. 
La finala po il chantun pajar en l' avegnir contribuziuns als custs dal pavel. 
Gia l' onn passà – suenter il dir enviern 2008/2009 – aveva il chantun cumplettà ils concepts da tgira regiunals existents cun in chapitel che cuntegneva mesiras d' urgenza. 
Grazia ad acziuns coordinadas da la pavlada d' enviern, survegn uschia la selvaschina en situaziuns d' urgenza pussaivladads da distgargia ch' èn mintgamai accordadas als basegns respectivs. 
Sias schanzas da surviver s' augmentan. 
La segunda part da la revisiun da la lescha da taglia entra en vigur il cumenzament da l' onn 2011 
La regenza grischuna ha mess en vigur per il 1. da schaner 2011 la segunda part da la revisiun da la lescha chantunala da taglia ch' è vegnida concludida il fanadur 2009. 
Questa part pertutga la refurma da l' imposiziun da taglia sin interpresas II. En la taglia federala directa entra questa part medemamain en vigur per il 1. da schaner 2011. 
In' unifurmaziun tranter la confederaziun ed il chantun è pia garantida. 
Essenzialmain sa tracti dal fatg che la liquidaziun d' ina societad da persunas vegn suttamessa en moda privilegiada a la taglia, sche l' activitad da gudogn independenta vegn smessa suenter avair cumplenì il 55avel onn da vegliadetgna u pervia da l' incapacitad da cuntinuar cun questa activitad en consequenza d' ina invaliditad. 
Ultra da quai vegnan las taglias suspendidas en cas da l' affittaziun d' ina interpresa, en cas dal transferiment d' ina immobiglia en facultad privata ed en cas da partiziuns d' ierta. 
Il cussegl grond aveva concludì la revisiun parziala da la lescha da taglia per il chantun Grischun ils 18 da zercladur 2009. 
La regenza aveva mess en vigur l' emprima part dal project per il 1. da schaner 2010. 
Quella giada eran vegnidas augmentadas tranter auter las deducziuns per uffants e la taglia sin il gudogn da persunas giuridicas era vegnida reducida da 7% a 5.5%. 
La revisiun da la lescha federala davart ils cartels ed autras restricziuns da la concurrenza vegn beneventada 
La regenza grischuna sustegna la revisiun previsa da la lescha federala davart ils cartels ed autras restricziuns da la concurrenza. 
Cun questa revisiun vul la confederaziun realisar meglieraziuns structuralas ed instituziunalas. 
La refurma prevesa da crear in' autoritad independenta da concurrenza che maina las inquisiziuns e che fa la proposta. 
Sia proposta vegn drizzada ad in tribunal federal da concurrenza d' emprima instanza che sto vegnir creà da nov. 
En vista a la cumplexitad da las proceduras dal dretg da concurrenza ed en vista a las sancziuns ch' èn per part considerablas e che cumpiglian per part summas da milliuns pari raschunaivel e necessari a la regenza che decisiuns dal dretg da concurrenza possian vegnir tratgas respectivamain examinadas d' ina instanza giudiziala independenta en ina procedura irreproschabla dal puntg da vista dal stadi da dretg. 
La regenza approva perquai las adattaziuns organisatoricas e proceduralas previsas. 
Il medem mument renviescha ella als custs ch' èn colliads cun quai che ston esser en ina relaziun sauna cun il niz supplementar. 
La regenza sustegna l' augment previs dal tschains da retard 
Da princip pleda la regenza grischuna a favur da l' augment dal tschains legal da retard da 5 a 10 pertschient, sco ch' el vegn previs da la confederaziun per il traffic commerzial. 
La finamira è quella da motivar las debituras ed ils debiturs da pajar svelt lur obligaziuns e da far frunt al retard da pajament che chaschuna in donn considerabel a l' economia publica. 
Da vischnancas e da regiuns 
Vaz e Churwalden: Las revisiuns parzialas da las planisaziuns localas " Via da panorama " da la vischnanca da Vaz dals 29 da november 2009 sco er da la vischnanca da Churwalden dals 13 da zercladur 2010 vegnan approvadas. 
Bregaglia e Segl: La regenza approva ils contracts tranter il chantun Grischun e la vischnanca da Bregaglia sco er la vischnanca da Segl per laschar surpigliar la polizia chantunala dal Grischun incumbensas da la polizia communala. 
Contribuziuns chantunalas a differentas instituziuns 
Fundaziun Hosang Plankis: A la fundaziun Hosang Plankis vegn garantida ina contribuziun da maximalmain 42' 615 francs vi dals custs per metter ina cuvrida fina en ils secturs da l' entrada, da l' access e dals parcadis da l' instituziun Plankis a Cuira. 
La regenza lantscha ina vasta discussiun davart las structuras statalas
La regenza ha deliberà il rapport davart la refurma territoriala e communala. 
En quel preschenta ella al cussegl grond las decisiuns da princip ch' èn necessarias per realisar la strategia da refurma futura. 
La finamira dal rapport è quella da manar ina vasta discussiun strategica. 
Tenor l' avis da la regenza èsi necessari e per part er urgent da far ina refurma cumplessiva da las structuras cun integrar tut ils plauns statals. 
Cun actualmain 180 vischnancas, 39 circuls, 11 districts, 13 corporaziuns regiunalas e passa 400 furmas da la collavuraziun intercommunala è il chantun Grischun surstructurà. 
Las structuras actualas duain vegnir simplifitgadas fundamentalmain, quai d' ina vart cun agid d' ina promoziun sistematica da fusiuns da vischnancas tenor il princip da " bottom-up " ( da sutensi) e da l' autra vart cun ina refurma territoriala sin il plaun mesaun che vegn iniziada " top down " ( da surengiu). 
Il cussegl grond vegn a tractar il project en la sessiun da favrer 2011. 
Las refurmas necessarias da la structura duain alura vegnir discutadas, concludidas e realisadas en etappas. 
Situaziun da partenza 
La quantitad e la cumplexitad da las incumbensas che las vischnancas e las autras instituziuns ch' èn responsablas per incumbensas publicas ston ademplir, èn creschidas permanentamain ils ultims onns e decennis. 
Las structuras statalas correspundentas n' èn percunter strusch sa midadas dapi circa 160 onns. 
Ultra da quai èn la grondezza e la capacitad da prestaziun da las instituziuns che ston liquidar las incumbensas fitg eterogenas. 
Questa sparpagliaziun impedescha in adempliment da las incumbensas ch' è cunvegnent e che tegna quint da la burgaisa e dal burgais. 
Ella supprima la libertad d' agir, lia memia bleras resursas ed impedescha per part ils svilups. 
Sco consequenza da la politica chantunala che s' orientava fin ussa oravant tut a las vischnancas pitschnas e fitg pitschnas han anc oz passa 100 vischnancas main che 500 abitantas ed abitants. 
Questas vischnancas na pon strusch pli ademplir sezzas lur incumbensas communalas centralas. 
Il medem mument èn sa midadas ils ultims onns las relaziuns en il sectur da l' adempliment regiunal d' incumbensas, betg sco ultim er pervia da la refurma da la giustia. 
Las incumbensas futuras ed ils svilups futurs en ils secturs dal dretg da protecziun dals uffants e da las persunas creschidas, dal svilup economic regiunal, dals fatgs da scussiun e concurs, dals fatgs dal stadi civil e da la giustia pretendan unitads administrativas pli grondas per pudair ademplir las incumbensas confurm al dretg, en ina buna qualitad e cun l' effizienza pretendida. 
Finamiras da la refurma 
Cun sias propostas persequitescha la regenza en spezial las suandantas trais finamiras: 
reducziun da la surstructuraziun 
rinforz da las vischnancas 
rectificaziun dal plaun mesaun cun circuls, districts e corporaziuns regiunalas 
Realisaziun 
Las refurmas necessarias da las structuras duain vegnir prendidas per mauns sin dus plauns: 
sco refurma da vischnancas e 
sco refurma territoriala 
I sto vegnir differenzià cleramain tranter quests dus plauns. 
La refurma da vischnancas pertutga las vischnancas e lur furmas da collavuraziun. 
La refurma territoriala pertutga il plaun mesaun dals circuls e dals districts actuals sco er da las corporaziuns regiunalas actualas. 
Per realisar questas duas refurmas duain vegnir applitgadas strategias totalmain differentas. 
Per tuts dus plauns èsi previs da progredir en etappas. 
Refurma da vischnancas 
Fusiuns da vischnancas duain vinavant vegnir iniziadas al lieu e concludidas tenor il princip da " bottom-up ". 
Sco novaziun duain esser pussaivlas en il futur – en consequenza d' iniziativas al lieu – er votaziuns surcommunalas e votaziuns cirquitalas davart fusiuns. 
Il medem mument duain impediments da fusiun en la gulivaziun da finanzas ed en differents secturs dal provediment sco l' avertura cun vias ed il traffic public vegnir reducids, e stimuls per promover fusiuns da vischnancas duain vegnir rinforzads cleramain. 
La finamira è quella da reducir il dumber da vischnancas fin l' onn 2020 a main che 100 vischnancas, a lunga vista a main che 50 vischnancas. 
Sco emprima mesira per quai suttametta la regenza al cussegl grond ina revisiun parziala da la lescha davart la gulivaziun da finanzas sco er ina revisiun parziala da la lescha davart las vias. 
Tras quai sa laschan eliminar immediatamain in pèr impediments da fusiun. 
Fusiuns da vischnancas duain vegnir promovidas vinavant finanzialmain, quai dentant mo uschenavant ch' ellas n' impedeschan betg structuras futuras raschunaivlas. 
Pervia da quai determinescha la regenza territoris da promoziun. 
Tar l' adempliment da quellas incumbensas ch' il chantun fa en las regiuns duai el er sa drizzar tenor questa determinaziun. 
Ultra da quai vegn l' instrumentari per promover fusiuns adattà uschia ch' i profitan oravant tut fusiuns pli grondas. 
Tut en tut duai la promoziun finanziala s' orientar vi da la pratica vertenta en quai che reguarda il volumen. 
Ils meds finanzials da promoziun ch' èn necessaris per quai vegnan mess a disposiziun en il fond da gulivaziun da finanzas. 
Il chantun sustegna e facilitescha la fusiun e la dissoluziun da furmas existentas da la collavuraziun intercommunala e renunzia – cuntrari ad oz – da las promover explicitamain. 
La realisaziun pretenda diversas midadas da la constituziun. 
Refurma territoriala 
Cun agid d' ina refurma territoriala che sto vegnir francada tenor la metoda " top-down " en il dretg constituziunal duai il chantun vegnir structurà en ils trais plauns statals " chantun ", " regiuns " e " vischnancas ". 
Il plaun mesaun duai vegnir repartì en tschintg fin otg regiuns determinadas che duain vegnir stgaffidas fin l' onn 2013 tras ina midada da la constituziun. 
Las regiuns duain cumpigliar ils districts actuals e las corporaziuns regiunalas actualas. 
Entaifer las regiuns sco unics subjects giuridics constituziunals futurs tranter il chantun e las vischnancas duai er vegnir exercitada la giurisdicziun civila e penala. 
In' attribuziun d' incumbensas a las regiuns vegn fatga pir suenter che la revisiun da la constituziun, ch' è necessaria per furmar las regiuns, è vegnida realisada. 
Las regiuns duain gidar las vischnancas ad ademplir incumbensas surcommunalas e vegnir concepidas tenor las reglas da la collavuraziun intercommunala. 
Ellas na duain betg survegnir in' atgna autonomia fiscala e legislativa. 
Ultra da quai po er il chantun assegnar incumbensas administrativas regiunalas a las regiuns. 
Il circul na duai avair naginas incumbensas chantunalas pli; sco purtader d' incumbensas communalas ed intercommunalas resta el dentant ad interim. 
La discussiun davart ils circuls electorals vegn coordinada cun fixar las structuras da las regiuns e prendida per mauns tenor il princip " L' emprim la refurma territoriala, alura la refurma electorala ". 
L'iniziativa da proporz duai vegnir declerada per nunvalaivla
La regenza grischuna ha deliberà la missiva tar l' iniziativa chantunala dal pievel " Per elecziuns pli gistas en il cussegl grond " ( iniziativa da proporz). 
Ella propona al cussegl grond da declerar l' iniziativa per nunvalaivla. 
Il motiv è che l' iniziativa violescha evidentamain l' egualitad dal dretg d' eleger e cuntradi pia a la constituziun federala. 
Tuttina pari a la regenza ch' in basegn da refurma dal sistem electoral saja cumprovà. 
Igl è raschunaivel d' accordar ina tala refurma cun la refurma territoriala currenta. Ella duai vegnir realisada per l' onn 2018. 
Il parlament vegn a tractar la fatschenta en la sessiun da favrer 2011. 
Ils 26 da november 2009 han represchentantas e represchentants dal comité d' iniziativa surdà l' iniziativa dal pievel " Per elecziuns pli gistas en il cussegl grond " ( iniziativa da proporz) a la chanzlia chantunala. 
L' iniziativa ch' è reussida cun 4' 205 suttascripziuns valaivlas è formulada en furma d' in sboz elavurà. 
Quest sboz prevesa ch' ils circuls vegnan mantegnids sco circuls electorals, uschia che mintga circul duai avair almain in mandat. 
Questa divisiun dals circuls electorals garantescha tenor las iniziantas ed ils iniziants elecziuns popularas e, grazia a la garanzia da mandat, èn represchentadas sco fin ussa tut las regiuns en il cussegl grond. 
En ils circuls d' in mandat duai l' elecziun avair lieu sco fin ussa tenor la procedura electorala da maiorz. 
En tut ils auters circuls duai da nov vegnir elegì tenor la procedura electorala da proporz, e quai cun applitgar confurm al senn las disposiziuns davart las elecziuns dal cussegl naziunal. 
In' expertisa giuridica externa considerescha la dumonda d' iniziativa sco nunvalaivla 
Suenter che scleriments entaifer l' administraziun han mussà che l' iniziativa da proporz metta seriusamain en dumonda la cumpatibilitad cun il dretg federal, ha la regenza laschà far in' expertisa giuridica ordaifer l' administraziun. 
Questa expertisa arriva a la conclusiun che l' iniziativa da proporz violescha evidentamain l' egualitad dal dretg d' eleger che vegn pretendida da la constituziun federala, perquai ch' i resultan sfalsificaziuns considerablas da la forza electorala e da la valur da success tranter ils circuls electorals da differenta grondezza. 
En ils circuls da proporz che han main che nov mandats sa chattan ils quorums natirals sur la limita da 10 pertschient ch' è vegnida fixada dal tribunal federal. Da princip na po quai betg ir a prà cun in dretg electoral da proporz. 
Pli pitschen ch' in circul electoral è en cumparegliaziun cun in circul electoral cun blers mandats e pli grond ch' il quorum natiral è. Il dumber d' electuras e d' electurs che n' èn betg represchentads e dals quals la vusch è senza impurtanza, s' augmenta pia correspundentamain. 
En circuls cun dus mandats fiss questa valur 33.3 pertschient. 
Mo en 3 dals 23 " circuls da proporz " na vegniss betg surpassada la limita da 10 pertschient. 
La regenza è dal medem avis sco l' expert 
La regenza è er da l' avis da l' expert che l' iniziativa cuntradi cleramain a la constituziun federala. 
Las consideraziuns detagliadas persvadan. 
Perquai che l' iniziativa da proporz vul reordinar il sistem electoral en il chantun Grischun, ston las pretensiuns ch' èn vegnidas sviluppadas da la pratica vegnir observadas anc pli fitg che sch' i sa tractass da giuditgar in sistem electoral existent. 
Tenor la giurisdicziun dastgan vegnir acceptads circuls electorals memia pitschens e variads mo en cas excepziunals per propi. 
Quai declera il tribunal federal er en l' actuala " decisiun da la Sutsilvania ". 
En quest connex accentuescha el che pli grondas che las divergenzas da l' egualitad da la valur dal success èn e pli impurtants ch' ils motivs giustifitgants ston esser. 
En spezial constatescha il tribunal federal che l' argument puramain istoric a favur d' ina divisiun tradiziunala dals circuls electorals n' è sulet betg in motiv suffizient per irrupziuns considerablas en l' egualitad da la valur dal success.   
Il cussegl grond duai declerar l' iniziativa per nunvalaivla 
Sin basa dals motivs preschentads propona la regenza al cussegl grond da declerar l' iniziativa da proporz per nunvalaivla. 
Sin fundament da la constituziun chantunala vegn il cussegl grond obligà d' examinar la legalitad da las iniziativas e da declerar quellas eventualmain per nunvalaivlas. 
Cunter la decisiun dal cussegl grond davart la valaivladad d' ina iniziativa poi vegnir fatg recurs tar la dretgira administrativa. 
Sche l' iniziativa da proporz sto vegnir declerada sco nunvalaivla pervia d' ina cuntravenziun cunter la constituziun federala, na sa tschenta er betg pli la dumonda davart ina cuntraproposta a l' iniziativa. 
Coordinar la refurma electorala cun la refurma territoriala 
Sin basa da las relaziuns socialas e politicas midadas pari dentant a la regenza ch' in basegn da refurma en connex cun il sistem electoral dal cussegl grond saja cumprovà. 
Tenor l' avis da la regenza èsi però raschunaivel da coordinar respectivamain d' accordar ina refurma dal sistem electoral cun la refurma territoriala currenta. 
Avant che reglar la dumonda dal sistem electoral ston pia esser sclerids tut ils puncts pertutgant las structuras territorialas futuras en il chantun. 
Ina refurma isolada dals circuls electorals vegn refusada perquai ch' ella avess mo in caracter transitoric en vista a la refurma territoriala previsa. 
En la perspectiva temporala signifitgescha quai ch' il nov sistem electoral na vegn betg a star a disposiziun per las proximas elecziuns da renovaziun totala dal cussegl grond l' onn 2014, mabain pir per quellas da l' onn 2018. 
In urari pli concis na para betg realistic en vista als process politics ch' èn necessaris per la refurma territoriala e per la refurma dal sistem electoral sco er en vista a las proceduras da legislaziun da plirs stgalims ( constituziun, lescha, ordinaziun). 
Las elecziuns da l' onn 2014 tenor il sistem da maiorz vertent 
Tenor l' avis da la regenza èsi giuridicamain admissibel da realisar las elecziuns da l' onn 2014 tenor il sistem da maiorz vertent. 
Quest sistem electoral è vegnì approvà a chaschun da la conferma da la revisiun totala da la constituziun chantunala l' onn 2004 tras l' assamblea federala ed uschia è vegnida constatada sia confurmitad constituziunala. 
Communicaziun da la regenza dals 18 da november 2010
La regenza grischuna ha prendì enconuschientscha d' in nov studi davart ristgas e privels per scolaras e per scolars en l' internet. 
Ils resultats dal studi ch' il chantun ha laschà far duain vegnir resguardads en l' avegnir tar la scolaziun e tar la furmaziun supplementara da las persunas d' instrucziun. 
Dal rest è la regenza pronta da sustegnair cun ina contribuziun da 600' 000 francs il mantegniment da las restanzas da la curt roiala dal temp medieval tempriv a Zizers. 
La finala ha la regenza mess en vigur ina nova ordinaziun chantunala davart l' aviatica. 
Preschentà in studi davart ils privels per scolaras e per scolars en l' internet 
La scola populara duai vegnir sensibilisada per las ristgas ed ils privels per scolaras e per scolars en l' internet. 
La regenza grischuna ha prendì enconuschientscha d' in studi correspundent ch' il chantun ha laschà far. 
La scola auta da pedagogia dal Grischun duai resguardar en l' avegnir per la scolaziun e per la furmaziun supplementara da las persunas d' instrucziun ils resultats dal studi che mussan differentas pussaivladads d' intervenziun. 
Per pudair trair a niz en moda optimala las schanzas dal medium internet che sa sviluppa fitg svelt, èsi impurtant tant per las persunas cun la pussanza dals geniturs sco er per ils giuvenils d' enconuscher a temp las ristgas ed ils privels ch' èn colliads cun l' applicaziun da l' internet. 
Il studi che l' uffizi per la scola populara ed il sport ha laschà far il post da perscrutaziun per dretg d' infurmaziun da l' universitad da Son Gagl examinescha las differentas ristgas ed ils differents privels en l' internet. 
Latiers tutgan en spezial ils secturs " ristgas da segirezza ", " violenza ed agressiun corporala ", " periclitaziun da la sfera privata " sco er " violaziun dals dretgs d' autur ". 
Il studi concluda che mintga uffant ubain mintga giuvenil è da princip exponì en moda passiva u activa, sapientivamain u senza savair cun effects pli u main gravants als privels en l' internet. 
En quest connex na sa lascha betg percepir in muster unitar da periclitaziun. 
La varietad dals aspects negativs – da la dependenza dal gieu sur cyberbullying fin al consum da pornografia ed il barat illegal da musica – è gronda. 
En vista a la prevenziun, al scleriment ed a la promoziun da la cumpetenza da medias mussa il studi ina vasta paletta da pussaivladads d' intervenziun. 
En quest connex n' èn betg mo dumandads ils giuvenils e las persunas d' instrucziun, mabain er ils geniturs, las politicras ed ils politichers sco er ils purschiders da servetschs. 
Tenor il studi è il clom evident per scumonds darar adequat ed efficazi en il mund digital dals process savens nuncontrollabels. 
Empè da quai vegn pretendì in instrumentari da differentas mesiras tecnicas u da la pedagogia da medias che ston vegnir adattadas a las pretensiuns respectivas sco er als meds organisatorics e finanzials. 
Il studi. 
Pervia da l' impurtanza dal studi per l' entira societad na vegn quel betg mo mess a disposiziun a la scola auta da pedagogia dal Grischun, mabain er a l' uniun " magistraglia dal Grischun ", a l' associaziun dals cussegls da scola dal Grischun sco er als departaments d' educaziun d' auters chantuns. 
Las restanzas da la curt roiala a Zizers duain vegnir mantegnidas 
Il chantun Grischun s' engascha per mantegnair las restanzas singularas d' edifizis ch' èn vegnidas exchavadas a Zizers e che appartegnevan ad ina curt roiala dal temp medieval tempriv. 
La regenza grischuna ha concludì da conceder a la vischnanca da Zizers ina contribuziun da 600' 000 francs per cumprar il bain immobigliar " Schlossbungert ". 
La premissa è che la vischnanca cumpria il bain immobigliar e ch' ella sa participeschia al pretsch da cumpra cun almain 150' 000 francs. 
Da la confederaziun vegn empermessa ina contribuziun da 250' 000 francs. 
Il pajament vegn fatg, cura ch' il contract da cumpra legalmain valaivel tranter la societad da construcziun e la vischnanca è avant maun. 
Las restanzas singularas dals edifizis or dal 10. tschientaner èn vegnidas exchavadas dal servetsch archeologic dal Grischun. 
Quellas pon vegnir messas en connex cun la curt roiala d' Otto I. ( 912 fin 973) ch' è menziunada en scrit. 
Ultra da la curt roiala Pfalz al Lindenhof a Turitg è l' edifizi monumental a Zizers pir la segunda ovra da construcziun da tal gener cumprovada archeologicamain en Svizra. 
L' uffizi federal da cultura ha classifitgà il lieu da chat sco lieu archeologic d' impurtanza naziunala. 
Per mantegnair il chat per generaziuns futuras èsi necessari ch' il patrun da construcziun desistia da realisar il project da construcziun approvà. 
Quai è pussaivel mo, sch' il maun public cumpra il bain immobigliar. 
Quel duai vegnir mess sut protecziun e pli tard vegnir rendì accessibel a la publicitad. 
Relaschà ina nova ordinaziun chantunala davart l' aviatica 
La regenza grischuna ha approvà e mess en vigur ina nova ordinaziun chantunala davart l' aviatica per il 1. da schaner 2011. 
L' ordinaziun regla la cumpetenza da las autoritads chantunalas en il sectur da la legislaziun federala davart l' aviatica. 
Sco fin ussa è la regenza responsabla per approvar la nova determinaziun u l' annullaziun da plazzas d' atterrament da muntogna sco er per consultaziuns tar projects da legislaziun da la confederaziun. 
En il sectur spezialisà è er sco fin ussa cumpetent il departament da construcziun, traffic e selvicultura. 
El coordinescha sin plaun chantunal las proceduras da concessiun e da permissiun tranter auter per plazzas aviaticas u per occurrenzas aviaticas publicas sco er atterraments en muntogna ordaifer las plazzas aviaticas. 
L' uffizi d' agricultura e da geoinfurmaziun è responsabel per prender encunter, per examinar e per transmetter las annunzias davart impediments per l' aviatica. 
En cas d' accidents è la finala la procura publica cumpetenta per dumandar l' uffizi d' inquisiziun per accidents d' aviatica da far l' inquisiziun. 
Perquai che puncts essenzials da l' ordinaziun precedenta dal cussegl grond na correspundevan betg pli a la legislaziun federala d' aviatica èsi necessari da relaschar ina nova ordinaziun chantunala davart l' aviatica. 
Da vischnancas e da regiuns 
Churwalden: La revisiun parziala da la planisaziun locala dals 27 da november 2009, concludida da la vischnanca da Malix ( dapi il 1. da schaner 2010 vischnanca da Churwalden), vegn approvada. 
Nufenen: La revisiun parziala da la planisaziun locala da la vischnanca da Nufenen dals 15 da december 2009 vegn approvada. 
Zuoz: La revisiun parziala da la planisaziun locala, concludida da la vischnanca da Zuoz ils 7 d' avrigl 2010, vegn approvada. 
Contribuziuns chantunalas a differentas instituziuns 
Viafier retica: Il project " Rempar cunter bovas Magnacun " da la Viafier retica vegn approvà. 
Als custs vegn garantida ina contribuziun da 345' 625 francs. 
Nov: S'annunziar sur internet als examens d'admissiun 2011 da las scolas medias grischunas 
En l' avegnir ston ins s' annunziar sin via electronica sur internet als examens d' admissiun 2011 da las scolas medias grischunas. 
L' uffizi per la furmaziun media-superiura ha installà ina nova software che unifitgescha las proceduras d' admissiun. 
Per pudair s' annunziar èsi necessari d' avair in code d' access che po vegnir retratg sur internet. 
En l' internet stattan plinavant a disposiziun infurmaziuns detagliadas davart ils examens d' admissiun e davart las differentas scolas medias grischunas. 
Las annunzias als examens d' admissiun da las scolas medias grischunas vegnan fatgas da nov sur internet. 
Grazia al formular electronic unifitgà vegn simplifitgada la procedura d' annunzia. 
Persunas interessadas arrivan sut http://www.zap.gr.ch directamain al formular d' annunzia. 
Ultra da quai po lil formular vegnir consultà sur la pagina d' internet da l' uffizi per la furmaziun media-superiura ( http://www.ahb.gr.ch). 
L' annunzia electronica vala tant per l' examen d' admissiun unifitgà ad ina scola media grischuna, che po vegnir fatg partind da la 2. u 3. classa secundara sco er per l' examen d' admissiun al gimnasi inferiur che po vegnir fatg partind da la scola primara. 
Mo per ils examens d' admissiun a las classas superiuras ston ins s' annunziar er vinavant en scrit cun ils formulars da las singulas scolas medias. 
L' annunzia sur internet a l' examen unifitgà dals 15 da mars 2011 è pussaivla a partir dals 15 da november 2010 fin ils 14 da schaner 2011. 
Las candidatas ed ils candidats per il gimnasi inferiur pon s' annunziar a partir dals 20 da schaner 2011 fin il pli tard il 1. da mars 2011 sin via electronica per l' examen dals 30 da matg 2011. 
Per questa annunzia è necessari in code d' access. 
Quest code pon ins retrair, sch' ins paja la taxa d' examen da 100 francs. 
Cedels da pajament cun codes d' access survegnan ins tar ils secretariats da las scolas medias, tar il secretariat da l' inspecturat da scola a Roveredo u tar l' uffizi per la furmaziun media-superiura. 
Sche l' annunzia sin internet ha gì success, vegn ella confermada per e-mail. 
Suenter è l' admissiun a l' examen valaivla. 
Sut http://www.ahb.gr.ch sa chattan infurmaziuns detagliadas davart ils examens d' admissiun. 
Las candidatas ed ils candidats che n' han betg in access a l' internet pon fixar in termin cun ils secretariats da las scolas medias, cun il secretariat da l' inspecturat da scola a Roveredo u cun il secretariat d' examens da l' uffizi per la furmaziun media-superiura per s' annunziar electronicamain a l' examen. 
La regenza approvescha il project da la colliaziun traversala cun la via dal Scanvetg
Il project da la colliaziun traversala cun la via dal Scanvetg è vegnì approvà da la regenza grischuna. Quest project cun la punt da son Luzi prevesa in nov trassé al sid da Cuira e custa circa 58 milliuns francs. 
Cunquai che la finanziaziun n' è betg anc garantida, na pon anc vegnir fatgas naginas indicaziuns concretas davart il termin da realisaziun. 
La via actuala dal Scanvetg, ch' è l' access a la val cun il medem num sco er al lieu da turissem Arosa, cumenza amez la citad da Cuira. 
Pia sto tut il traffic en ed or dal Scanvetg charrar tras la citad, nua ch' igl è difficil per ils vehichels da cruschar pervia da las passaschas stretgas e nunsurvesaivlas. 
Plinavant è periclità il grond dumber da pedunas e da peduns resp. da scolaras e da scolars che traversan la via tar la curt. 
Ultra da quai è la via surchargiada regularmain las fins d' emna en ils secturs dal Obertor e dal Plessurquai. 
Cun la finamira da distgargiar la rait da vias entaifer la citad da Cuira era vegnida tratga en consideraziun gia il cumenzament dals onns 1970 ina colliaziun directa cun ina punt tranter la via dal Güglia e la via dal Scanvetg. 
Il project ch' era vegnì approvà quella giada n' è dentant mai vegnì realisà. 
L' onn 2006 è vegnida fatga – en il rom d' in studi da realisabladad – ina cumparegliaziun tranter ina renovaziun da la via existenta e la varianta da construir in nov trassé. 
Resguardond tut ils aspects essenzials ha la cumparegliaziun da las duas variantas purtà in meglier resultat per il nov trassé, e quai er areguard la persistenza. 
Silsuenter ha la regenza surdà l' atun 2006 l' incumbensa d' elavurar il project d' exposiziun cun in nov trassé. 
Quest project è stà exponì publicamain il zercladur 2008. 
Circa 40 posiziuns e protestas èn vegnidas inoltradas en connex cun il project. 
Sin basa da singulas da quellas èn vegnidas fatgas retschertgas e scleriments supplementars. 
Ussa, ch' ils resultats èn avant maun, ha la regenza decidì davart las singulas protestas ed ha approvà il project. 
La finanziaziun dal project che vegn calculà cun circa 58 milliuns francs n' è dentant betg anc garantida. 
Il project è vegnì inoltrà ensemen cun la dumonda da subvenziunament a la confederaziun sco part dal project d' aglomeraziun Cuira e conturns. 
Suenter in' examinaziun cumplessiva n' ha la confederaziun betg dà ina gronda prioritad a la colliaziun traversala cun la via dal Scanvetg, perquai ch' il niz n' è – ord sia vista – betg suffizient en relaziun cun ils custs. 
Uschia na fa il project betg part da l' emprima fasa da realisaziun dals onns 2011 fin 2014. 
La regenza ha adina punctuà ch' il project saja realisabel mo cun in sustegn finanzial decisiv da la confederaziun. 
Perquai na pon vegnir fatgas oz naginas indicaziuns liantas davart in eventual cumenzament da las lavurs da construcziun. 
En il rom da la segunda fasa da realisaziun vegn la regenza a s' engaschar tar la confederaziun ch' il project vegnia giuditgà da nov e puspè classifitgà en il stgalim da prioritads A. 
Communicaziun da la regenza dals 25 da november 2010
La regenza grischuna ha concludì da cuntinuar cun la concurrenza per promover la lavur culturala professiunala tar projects pitschens. 
Ultra da quai ha ella formulà sias posiziuns tar differentas missivas da consultaziun da la confederaziun. 
Concurrenza per promover la lavur culturala professiunala tar projects pitschens 
La concurrenza per promover la lavur culturala professiunala ch' è vegnida introducida l' onn 2008 en il chantun Grischun cuntinuescha e vegn publitgada mintga onn. 
Quai ha concludì la regenza grischuna. 
Per la concurrenza stat a disposiziun in preventiv general da 100' 000 francs or dal fond da la lottaria naziunala. Questa summa permetta da premiar maximalmain 10 projects a maximalmain mintgamai 10' 000 francs, e quai sco stipendis libers u sco contribuziuns ad ovras. 
Il project cuntinuescha definitivamain pervia da la gronda dumonda, pervia da l' inoltraziun da projects ch' èn interessants dal punct da vista artistic ed er pervia dals resuns positivs da vart da las artistas e dals artists. 
Durant la fasa da pilot da trais onns da 2008 fin 2010 èn vegnids inoltrads en media 45 projects per onn. 
Uschia vegn mantegnì ed instituziunalisà in instrument per promover la lavur culturala professiunala ch' è sa cumprovà e ch' è impurtant. 
La concurrenza tar projects pitschens cumplettescha la concurrenza tar projects pli gronds per promover la lavur culturala professiunala che vegn realisada dapi l' onn 1998. 
En questa concurrenza vegnan surdadas contribuziuns ad ovras u stipedis d' in import da maximalmain 20' 000 francs. 
La regenza refusescha privilegis da taglia per il respargn immobigliar 
La regenza grischuna pleda cunter privilegis da taglia per il respargn immobigliar. 
Quest privilegi na maina betg a la finamira, n' è betg confurm a la constituziun ed ha per consequenza ch' il dretg fiscal daventa anc pli cumplitgà. 
Quai constatescha la regenza en sia resposta da consultaziun tar ina iniziativa parlamentara da la cumissiun per economia e taxas dal cussegl dals chantuns. 
En questa iniziativa suttametta la cumissiun ina cuntraproposta indirecta a las iniziativas dal pievel " Access a proprietad grazia al respargn immobigliar " sco er " iniziativa davart il respagn immobigliar ". 
Tenor la regenza pregiuditgescha la deducziun previsa per il respargn immobigliar il princip da la taxaziun tenor la capacitad economica. 
Ultra da quai n' èsi betg cler quant fitg ch' ina tala deducziun possia effectivamain augmentar la quota d' atgna proprietad. 
Per promover la construcziun d' abitaziuns bastan – a l' avis da la regenza – las mesiras vertentas dal dretg fiscal, e quai en il rom da la prevenziun professiunala e liada. 
I na vul nagina nova deducziun che fa daventar il dretg fiscal puspè pli cumplitgà ed a medem temp main gist. 
Zonas ecologicas vegnan beneventadas 
La regenza grischuna beneventa la proposta da la confederaziun da crear la basa legala per stgaffir zonas ecologicas. 
Sco che la regenza scriva en sia resposta da consultaziun a la confederaziun n' èsi il mument betg pussaivel per il chantun Grischun da stgaffir zonas ecologicas. 
Differents studis davart aglomeraziuns han dentant mussà che zonas ecologicas èn ina mesira effizienta – sch' ellas èn concepidas en moda adequata – per meglierar considerablamain la qualitad da l' aria en in lieu determinà. 
Fin ussa n' èsi betg stà pussaivel da realisar talas zonas per motivs dal dretg da traffic. 
En zonas ecologicas èsi previs da laschar circular mo vehichels cun relativamain paucas emissiuns. 
La creaziun da talas zonas duai reducir la grevezza per l' ambient causa emissiuns dal traffic sin via. 
Resalvas envers la missiva da la confederaziun davart la lescha per promover la cultura 
La regenza grischuna beneventa da princip las stentas da la confederaziun da controllar politicamain e finanzialmain la promoziun da la cultura da nov cun ina strategia da 4 onns. 
En sia resposta da consultaziun tar la " missiva davart la lescha per promover la cultura 2012-2015 " exprima la regenza dentant resalvas e giavischs. 
Uschia pretenda la regenza che la confedraziun surpiglia sia responsabladad finanziala. 
Ella spetga che la confederaziun augmentia sin 125 milliuns francs sia contribuziun en il sectur da la protecziun da la patria e da la tgira da monuments per ils onns 2012-2015. 
La varianta minimala dad 85 milliuns francs ch' è vegnida recepida en la missiva davart la lescha per promover la cultura na basta dentant betg, perquai che ina reducziun da las prestaziuns dal maun public periclitass l' existenza da l' ierta culturala architectonica. 
Ultra da quai pretenda la regenza che las instituziuns federalas da la promoziun da la cultura vegnian sustegnidas er vinavant cumplettamain da la confederaziun. 
Las incumbensas federalas èn – ultra da las instituziuns culturalas federalas – la tgira da monuments e la protecziun da la patria, il sectur dals films sco er la preschientscha culturala a l' exteriur. 
Tenor l' avis da la regenza n' èsi la finala betg chaussa da la confederaziun d' influenzar la politica culturala dals chantuns tras finanziaziuns inizialas. 
La confederaziun duai plitost sviluppar eventuals programs ensemen cun ils chantuns e cun las citads e finanziar quels en moda adequata. 
Da vischnancas e da regiuns 
Tujetsch: Il project " Rempar da lavinas Plauncas Nireil " da la vischnanca da Tujetsch vegn approvà. 
Als custs vegn garantida ina contribuziun da maximalmain 287' 550 francs. 
Scharàns: La revisiun parziala da la planisaziun locala da la vischnanca da Scharàns dals 3 da mars 2010 vegn approvada. 
Contribuziuns chantunalas a differentas instituziuns 
Institut da perscrutaziun AO Tavau: A l' institut da perscrutaziun AO Tavau vegn garantida ina contribuziun da totalmain 880' 000 francs, annualmain 220' 000 francs, per ils onns 2010 fin 2013. 
La contribuziun che vegn impundida per stipendis, sa basa sin ina cunvegna da prestaziun cun il chantun. 
Chaussas persunalas 
Fadri Ramming, domicilià a Cuira, è vegnì elegì sco commember e sco president da la cumissiun administrativa dals servetschs psichiatrics dal Grischun per il rest da la perioda d' uffizi fin ils 30 da zercladur 2013. 
El daventa successur da Mario Cavigelli. 
Resultats da la votaziun dal pievel dals 28 da november 2010
Projects federals: 
Iniziativa dal pievel " per il repatriament da las persunas estras criminalas ( iniziativa per il repatriament) " 
Participaziun electorala 45,47 pertschient 
Gea 
31' 277 
Na 
28' 226 
Conclus federal davart l' expulsiun e la spedida da persunas estras criminalas en il rom da la constituziun federala ( cuntraproject tar l' iniziativa dal pievel " per il repatriament da las persunas estras criminalas [ iniziativa per il repatriament] ") 
Gea 
25' 864 
Na 
32' 382 
Dumonda decisiva 
Iniziativa per il repatriament 
28' 536 
Cuntraproject 
28' 279 
Iniziativa dal pievel " Per taglias gistas. 
Fin cun l' abus en la concurrenza fiscala ( iniziativa per taglias gistas) " 
Participaziun electorala 44,25 pertschient 
Gea 
21' 889 
37,83% 
Na 
35' 978 
62,17% 
La survista detagliada dals resultats ( datotecas .pdf e .txt cun la pussaivladad da chargiar sin Voss computer) vegn publitgada en l’internet: /RM/publicaziuns/elecziunsevotaziuns/resultas/Seiten/2010_11_28_Resultat.aspx " www.gr.ch – Publicaziuns - Votaziuns ed elecziuns - Resultats da votaziun. 
La cumissiun dal cussegl grond tracta la fusiun da las vischnancas da Grüsch, da Fanas e da Valzeina
La cumissiun predeliberanta dal cussegl grond s' exprima per la fusiun da las vischnancas da Grüsch, da Fanas e da Valzeina a la nova vischnanca da Grüsch. 
En sia missiva dals 24 d' avust 2010 propona la regenza grischuna al cussegl grond d' approvar la fusiun da las vischnancas da Grüsch, da Fanas e da Valzeina a la nova vischnanca da Grüsch. 
La fusiun duai vegnir realisada per il 1. da schaner 2011. 
Sut il presidi dal commember dal cussegl grond Maurizio Michael ha la cumissiun predeliberanta dal cussegl grond predeliberà ussa questa fatschenta per mauns dal cussegl grond che la vegn a tractar en la sessiun da december 2010. 
A questa sesida èn stads preschents er il cusseglier guvernativ Martin Schmid e la represchentanza da las vischnancas e dals circuls pertutgads. 
Las votantas ed ils votants da Grüsch, da Fanas e da Valzeina han approvà ils 18 da zercladur 2010 la fusiun da lur vischnancas a la nova vischnanca da Grüsch. 
La cumissiun predeliberanta dal cussegl grond è sa laschada infurmar al lieu da represchentantas e da represchentants da las vischnancas e da las autoritads davart il project da fusiun. Suenter ina debatta detagliada ha ella decidì unanimamain da proponer al cussegl grond d' approvar la fusiun da las vischnancas da Grüsch, da Fanas e da Valzeina e da metter en vigur il conclus per il 1. da schaner 2011. 
La cumissiun è persvadida ch' i sa tracta d' ina fusiun utila, da la quala resorta ina vischnanca nova e ferma per il chantun Grischun. 
Perquai che las trais vischnancas che vulan fusiunar n' appartegnan betg al medem circul, vegn il circul da Seewis a perder cun la fusiun las duas vischnancas da Fanas e da Valzeina al circul da Schiers. 
Cun questa fusiun tracta il cussegl grond la proxima sessiun da december l' unica fusiun da vischnancas da l' onn 2010. 
Uschia dessi – premess ch' il parlament approveschia questa fusiun – per il 1. da schaner 2011 anc 178 vischnancas en il Grischun. 
Il Grischun vegn mess en ina rait politica
Co concepescha il Grischun sias relaziuns externas? 
Cun tge partenarias e cun tge partenaris collavura il chantun regularmain? 
Tge termins impurtants cuntegna l' agenda politica? 
Las respostas chattais Vus sin /RM/instituziuns/administraziun/staka/projects/relaziunsexternas/Seiten/Navi.aspx. 
La finamira da la regenza èsi da furmar colliaziuns politicas che han success per il Grischun. 
Las relaziuns externas servan a la regenza sco instrument per stabilir contacts, per tgirar relaziuns, per furmar allianzas, per prender influenza, per intermediar infurmaziuns e per ademplir incumbensas ensemen cun partenarias e cun partenaris. 
La pagina d' internet /RM/instituziuns/administraziun/staka/projects/relaziunsexternas/Seiten/Navi.aspx ch' è gist vegnida endrizzada concentrescha las infurmaziuns davart las relaziuns externas dal Grischun da nov en in lieu, dat ina survista vasta ed infurmescha cumplessivamain davart las raits multifaras dal Grischun. 
Chartas da navigaziun interactivas 
En il center da la pagina d' internet stat ina charta da navigaziun interactiva. 
Ella dat la pussaivladad da sa far in maletg da las relaziuns multifaras dal Grischun entaifer curt temp. 
Cun in clic cun la mieur cumparan ils chantuns, ils pajais u las regiuns, cun las qualas il Grischun collavura entaifer ed ordaifer instituziuns existentas. 
Sin paginas successivas èn disponiblas ulteriuras infurmaziuns davart las differentas instituziuns interchantunalas, naziunalas e transcunfinalas sco er davart las relaziuns bilateralas dal chantun Grischun inclusiv links e purschidas per chargiar giu infurmaziuns. 
Strategias e projects 
Areguard il cuntegn infurmescha la pagina d' internet davart las strategias ch' il chantun observa per extender e per tgirar las relaziuns externas e davart tge temas e tge projects che las conferenzas e las instituziuns discuteschan actualmain. 
Clers daventan uschia ils accents politics ch' ils gremis interchantunals ed internaziunals mettan en lur collavuraziun. 
Communicaziuns da quests gremis e posiziuns da la regenza, en spezial davart temas da la politica federala furman il connex concret cun la lavur en il sectur da las relaziuns externas. 
Ils renviaments a la basa legala mussan il rom da las pussaivladads e da las obligaziuns d' agir. 
Agenda e links 
Cumplettada vegn la purschida en l' internet cun ina agenda che dat ina curta survista dals termins impurtants. 
Ultra da quai èn avant maun links ad infurmaziuns d' auters chantuns, da la confederaziun e d' instituziuns da la collavuraziun transcunfinala. 
La pagina d' internet vegn messa à jour e cumplettada permanentamain cun infurmaziuns davart svilups actuals. 
Uschia duai la " politica exteriura " dal chantun Grischun daventar pli concreta. 
Resgia da Domat: La cumissiun da gestiun suttametta las dumondas da la regenza al cussegl grond
En in supplement tar ses rapport e tar sias propostas per il preventiv 2011 suttametta la cumissiun da gestiun dal cussegl grond ( CdG) duas dumondas da la regenza al cussegl grond per laschar decider en chaussa. Questas dumondas èn vegnidas fatgas en connex cun las mesiras accumpagnantas per rinforzar e per sviluppar vinavant la resgia da Domat ad in lieu per l' elavuraziun integrada da laina. 
Tractond questas dumondas per in augment dal preventiv vegn il cussegl grond a discutar ed a decider – en il rom da la deliberaziun dal preventiv 2011 – davart las contribuziuns ch' èn previsas per l' onn 2011 a favur d' in sistem d' impuls che duai promover contracts da furniziun a lunga vista tranter las vischnancas e las elavuraturas ed ils elavuraturs da laina ( 7.5 milliuns francs) sco er per endrizzar ina producziun da pellets ( 6.75 milliuns francs). 
A partir dals 29 da settember 2010 è la CdG vegnida orientada da la regenza davart la situaziun tar la Mayr-Melnhof Swiss Timber SA ( MMST). 
En vista a la reussida d' ina cunvegna da sanaziun ha la regenza suttamess a la CdG gia lura ina dumonda per in credit posteriur da 2 milliuns francs sco emprima transcha da la contribuziun en connex cun il sistem d' impuls previs per contracts da furniziun a lunga vista tranter las vischnancas e las elavuraturas ed ils elavuraturs da laina. 
Ils 13 d' october 2010 ha la CdG approvà questa dumonda, ed ella è stada cuntenta da prender enconuschientscha da l' ulteriura concepziun per in lieu per l' elavuraziun integrada da laina. 
Ella ha incumbensà la controlla da finanzas dal chantun Grischun d' examinar ils documents da basa. 
En connex cun il sistem d' impuls ch' è previs per contracts da furniziun a lunga vista tranter las vischnancas e las elavuraturas ed ils elavuraturs da laina ( ulteriuras transchas da contribuziun) e cun l' investiziun ch' è planisada per l' onn 2011 per endrizzar ina producziun da pellets tras la MMST, ha la regenza gia decidì ils 23 da november 2010 da far mintgamai ina dumonda a la CdG per in credit posteriur al preventiv 2011 e tramess quellas il medem di a la CdG. 
A chaschun da duas sesidas ha la CdG examinà questas duas dumondas per credits posteriurs al preventiv 2011. 
Ella è vegnida a la conclusiun che las premissas per in conclus da la CdG davart las duas dumondas per credits posteriurs n' èn betg ademplidas, perquai ch' il preventiv 2011 n' è anc betg approvà. 
Per quest motiv e tegnend quint dals resultats dal rapport da la controlla da finanzas dal chantun Grischun ch' è avant maun en il fratemp, ha la CdG decidì da suttametter las duas dumondas da la regenza per credits posteriurs al cussegl grond per las laschar approvar. Las duas dumondas da la regenza per credits posteriurs duain vegnir tractadas en la sessiun da december sco dumondas per in augment dal preventiv en il rom da la deliberaziun dal preventiv 2011. 
En in supplement tar il rapport e tar las propostas da la CdG per il preventiv dal chantun Grischun per l' onn 2011 dumonda la CdG perquai il cussegl grond d' augmentar il preventiv 2011 da l' uffizi per economia e turissem per 6.75 milliuns francs ( producziun da pellets, quint d' investiziun) e da l' uffizi forestal per 7.5 milliuns francs ( contracts da furniziun a lunga vista, quint current). 
En connex cun l' augment da las duas posiziuns dal preventiv dumonda la CdG ultra da quai il cussegl grond da pretender da la regenza, ch' ella procuria che las contribuziuns supplementaras possian vegnir cumpensadas en il quint 2011, per che las valurs directivas da la politica da finanzas vegnian observadas cun il quint 2011. 
Plinavant duai la regenza vegnir incumbensada dal cussegl grond da controllar detagliadamain l' utilisaziun da las contribuziuns e da far mintga mez onn in rapport en scrit en chaussa per mauns da la CdG, e quai per ils 30 da zercladur e per ils 31 da december. 
Communicaziun da la regenza dals 2 da december 2010
La regenza grischuna ha mess en vigur per il 1. d' avust 2012 ina revisiun parziala da la lescha da scola. 
Qua tras vegnan fatgas ulteriuras preparativas per l' introducziun dal nov rom d' instrucziun " enconuschientscha da las religiuns ed etica " al stgalim superiur. 
Ultra da quai ha la regenza formulà sias posiziuns tar consultaziuns da la confederaziun. 
Ulteriuras preparativas per introducir la nova instrucziun d' enconuschientscha da las religiuns e d' etica 
Il chantun Grischun vegn ad introducir il nov rom d' instrucziun " enconuschientscha da las religiuns ed etica " sin il stgalim superiur sco planisà a partir da l' onn da scola 2012/2013. 
La regenza grischuna ha mess en vigur per il 1. d' avust 2012 la revisiun parziala correspundenta da la lescha da scola. 
A medem temp ha la regenza approvà il nov plan d' instrucziun dal rom " enconuschientscha da las religiuns ed etica " per il stgalim superiur da la scola populara. 
Sin il stgalim primar èsi previs d' introducir il nov rom per l' onn da scola 2017/2018. 
La regenza ha ultra da quai reglà la qualificaziun posteriura necessaria da las persunas d' instrucziun che vegnan ad instruir il nov rom sin il stgalim superiur da la scola populara. 
La scola auta da pedagogia dal Grischun è vegnida incumbensada da planisar e da realisar il perfecziunament. 
Ils curs da perfecziunament vegnan purschids a partir da l' onn 2011. 
A chaschun da la votaziun dals 17 da matg 2009 davart l' uschenumnada iniziativa d' etica era il pievel grischun sa decidì per la cuntraproposta dal cussegl grond respectivamain per il " model 1+1 ". 
Quel cuntegna d' ina vart sco fin ussa ina lecziun per emna instrucziun da religiun per scolaras e per scolars che appartegnan ad ina da las duas baselgias chantunalas. Per questa lecziun èn responsablas las baselgias. 
Da l' autra vart prevesa il model da nov ina lecziun per emna instrucziun d' enconuschientscha da las religiuns e d' etica ch' è obligatorica per tut las scolaras e per tut ils scolars. 
Resalvas envers la nova ordinaziun federala davart atterraments ordaifer las plazzas aviaticas 
La regenza grischuna beneventa l' intenziun da la confederaziun da reglar atterraments d' eromobils ordaifer las plazzas aviaticas da nov en in' atgna ordinaziun federala. 
Ella pretenda dentant differentas adattaziuns. 
Uschiglio na po la regenza betg approvar il sboz da l' ordinaziun davart il partir e l' atterrar cun eromobils ordaifer las plazzas aviaticas. 
Sco che la regenza ha declerà en sia resposta da consultaziun a la confederaziun vegnan relaschadas cun questa ordinaziun disposiziuns per gronda part confurmas al temp per atterraments ordaifer las plazzas aviaticas. 
Quellas integreschan ultra dals aspects da l' aviatica er las dumondas da la planisaziun dal territori e da la protecziun da l' ambient e coordineschan ellas ina cun l' autra. 
Tenor l' avis da la regenza na vegnan ils basegns dals chantuns da muntogna dentant en plirs secturs betg resguardads en moda suffizienta. 
Ella menziunescha qua sco exempel en spezial las restricziuns en connex cun atterraments ordaifer las plazzas aviaticas en parcs naziunals ed en territoris federals scumandads per la chatscha. 
Il medem vala per atterraments ordaifer las plazzas aviaticas en las muntognas per motivs da scolaziun. 
Er vegnan stgaffids obstachels birocratics nunnecessaris per atterraments ordaifer las plazzas aviaticas che servan a la scolaziun ed a la furmaziun supplementara en cas d' acziuns da salvament e da stizzar fieu. 
En quests secturs sto l' ordinaziun davart atterraments ordaifer las plazzas aviaticas vegnir concepida en moda pli flexibla e pli pratica. 
La revisiun planisada da las ordinaziuns federalas davart ils narcotics e las substanzas psicotropas vegn beneventada 
La regenza grischuna beneventa la revisiun da las ordinaziuns davart ils narcotics e las substanzas psicotropas ch' è planisada da la confederaziun. 
Ella va d' accord cun il concept da resumar las otg differentas ordinaziuns actualas en trais novs relaschs. 
Quai menziunescha la regenza en sia audiziun a la confederaziun. 
Tar las trais novas ordinaziuns tutgan l' ordinaziun davart la controlla da narcotics e da substanzas psicotropas, l' ordinaziun davart la dependenza da narcotics e da substanzas psicotropas sco er l' ordinaziun davart il register da narcotics e da substanzas psicotropas. 
La regenza beneventa er explicitamain il relasch da l' ordinaziun davart la dependenza da narcotics e da substanzas psicotropas sco ordinaziun separada. 
Quella regla la realisaziun da las mesiras da las quatter pitgas prevenziun, terapia, diminuziun dal donn e controlla en cas da disturbis che resultan da la dependenza. 
Las adattaziuns èn necessarias suenter che la revisiun parziala da la lescha federala davart ils narcotics e las substanzas psicotropas, concludida dal parlament ils 20 da mars 2008, è vegnida approvada da la populaziun a chaschun da la votaziun da referendum dals 30 da november 2008. 
Da vischnancas e da regiuns 
Favugn: A la vischnanca da Favugn vegn garantida ina contribuziun chantunala da construcziun da 197' 600 francs per midar e per engrondir la chasa da scola. 
Vaz sut: La vischnanca da Vaz sut survegn ina contribuziun chantunala da construcziun da 2' 127' 000 francs per midar e per engrondir la chasa da scola. 
Bregaglia: La revisiun totala da la planisaziun locala, concludida da la vischnanca da Castasegna ( dapi il 1. da schaner 2010 vischnanca da Bregaglia) ils 27 da november 2009, vegn approvada. 
Scuol: La revisiun parziala da la planisaziun locala " Hotel Belvédère ", concludida da la vischnanca da Scuol ils 30 da mars 2008, vegn approvada. 
Tschappina: La revisiun parziala da la planisaziun locala da la vischnanca da Tschappina dals 14 da zercladur 2010 vegn approvada. 
Contribuziuns chantunalas a differentas instituziuns 
Forum economic da la regiun dal parc naziunal: Al forum economic da la regiun dal parc naziunal vegn garantida per la perioda 2011 – 2015 ina contribuziun maximala da totalmain 825' 000 francs ( maximalmain 165' 000 francs per onn) al manaschament regiunal en il rom da la nova politica regiunala da la confederaziun ( NPR). 
Lavuratori d' emprendissadi engiadinais per scrinarias e per scrinaris: Il project da construcziun per l' engrondiment dal lavuratori d' emprendissadi engiadinais per scrinarias e per scrinaris a Samedan vegn approvà e sustegnì cun ina contribuziun chantunala da maximalmain 733' 600 francs. 
Federaziun grischuna per il sport: La regenza ha fixà la contribuziun pauschala 2010 per las federaziuns da sport e per las organisaziuns ch' èn affiliadas a la federaziun grischuna per il sport. 
La contribuziun dad 1' 000' 000 francs or dal fond da sport vegn repartida sin totalmain 46 federaziuns ed organisaziuns. 
GKB-SPORTKIDS: Al project GKB-SPORTKIDS vegn concedida per l' onn da trenament 2011/12 ina contribuziun da maximalmain 150' 000 francs or dal fond da sport. 
Engiadina Nordic: Il project " biatlon " da l' uniun Engiadina Nordic per engrondir la gruppa da trenament e da prestaziun vegn sustegnì cun ina contribuziun da 100' 000 francs or dal fond da sport. 
Dapli colliaziuns da viafier e da bus a partir dals 12 da december 2010
Ensemen cun ils presidents regiunals d' urari e cun las interpresas da transport ha la procedura d' urari pudì vegnir terminada cun success. 
La midada da l' urari ils 12 da december 2010 meglierescha levamain la purschida da la viafier e dals bus en tut il chantun. 
La prioritad han l' amplificaziun da la purschida da trens-intercity tranter Turitg e Cuira sco er la meglieraziun da las colliaziuns entaifer il Grischun. 
Las tariffas vegnan augmentadas per l' emprima giada dapi trais onns per 5,9 pertschient en media. Bigliets singuls ed abunaments da lingia daventan mo per 2,4 pertschient pli chars. 
En il rom da la procedura chantunala d' urari, che vegn realisada mintga onn da l' uffizi d' energia e da traffic en stretga collavuraziun cun las interpresas da transport e cun ils 10 presidents regiunals d' urari, èn vegnidas inoltradas l' onn 2010 passa 200 dumondas. 
129 da quellas ( 62%) han pudì vegnir ademplidas per part u dal tuttafatg. 
Per motivs finanzials, pervia da las premissas d' infrastructura u pervia d' interess che sa concurrenzeschan cun ils interess d' autras viagiaturas e d' auters viagiaturs n' han ( anc) betg pudì vegnir realisads ils ulteriurs giavischs. 
Las novaziuns las pli impurtantas èn menziunadas curtamain qua sutvart: 
Ulteriurs trens-intercity en il tact da mesa ura tar las Viafiers federalas ( VFF) 
En il traffic a distanza da las VFF curseschan ulteriurs trens-intercity en il tact da mesa ura tranter Turitg e Landquart/Cuira: Turitg, staziun principala, partenza a las 7.07 mintga di durant la stagiun da stad, a las 8.07 ed a las 10.07 mintga di, sco er las sondas a las 12.07. Partenza da Cuira las sondas a las 14.39, mintga di a las 16.39 ed a las 18.39 sco er durant la stagiun da stad mintga di a las 19.39. Quest pass gida a realisar plaun plaunet la finamira lontana d' introducir trens-intercity en il tact da mesa ura tranter Turitg ed il Grischun. 
Ils trens curseschan senza fermada tranter Turitg e Landquart ed han minibars e per part er vaguns-restaurant. 
Grazia ad in tren-intercity supplementar che parta da Cuira a las 21.09 vegn il tact da mesa ura prolungà per in' ura las dumengias. 
Pertutgant il traffic regiunal da las VFF na datti naginas midadas.   
Meglieraziuns tar la Viafier retica ( VR) 
La Viafier retica porscha trens da colliaziun sin ils trens-intercity che circuleschan supplementarmain en il tact da mesa ura: 
mintga di partenza da Landquart a las 9.20 resp. a las 11.20, arriv a San Murezzan a las 11.19 resp. a las 13.19 
las sondas partenza da Landquart a las 13.20, arriv a San Murezzan a las 15.19 sco er partenza da San Murezzan a las 12.26, arriv a Landquart a las 14.37 
mintga di partenza da San Murezzan a las 14.35 resp. a las 16.35, arriv a Landquart a las 16.37 resp. a las 18.37 
la stad mintga di partenza da San Murezzan a las 17.35, arriv a Landquart a las 19.37. 
Il tren " ALLEGRA " è il nov timun da la VR. 
Dapi il matg 2010 curseschan ils emprims trens ad autotracziun sin la viafier dal Bernina. 
Fin il mars 2011 vegnan tut ils 15 trens ad autotracziun, che funcziunan sin dus sistems d' electricitad, duvrads en il manaschi regular. 
Els circuleschan alura er sin las lingias Cuira – Arosa e Landquart – Tavau – Filisur. 
Numerusas meglieraziuns pli pitschnas da la purschida e novas lingias da l' AutoDaPosta Grischun 
Sin las lingias Cuira – Laax e Cuira – Planeiras porscha l' auto da posta numerusas colliaziuns supplementaras che suondan las novas colliaziuns d' intercity da las VFF, l' avantmezdi en direcziun da Laax e da Planeiras ed il suentermezdi en direcziun da Cuira. 
La nova lingia d' autos da posta Brusio – Selvaplana colliescha las fracziuns da Garbella e da Selvaplana ch' èn situadas al nord da Brusio cun Brusio Paese. 
Ils dis ch' i n' è nagina scola stat a disposiziun a las viagiaturas ed als viagiaturs in PubliCar. 
Surrein – Sumvitg – Cumpadials sco er Tumein – Favugn èn novas lingias d' auto da posta che servan a transportar scolaras e scolars. Tranter las pendicularas da Laax e da Laax Murschetg datti l' enviern ina nova lingia locala da bus. 
Las midadas las pli impurtantas en connex cun il bus da la citad da Cuira ( SBC) resp. il bus Engiadina ( EB) 
La lingia 2 dal bus da la citad da Cuira, Kleinwaldegg – Obere Au survegn al Lürlibad in nov cirquit per obtegnair in meglier access al Böschengut ed a l' ospital Fontana: La Bondastrasse vegn furnida mo pli amunt. 
Sur la nova Böschenstrasse cun las novas fermadas Böschenstrasse e Fondeiweg pon ins cuntanscher l' ospital Fontana e suenter puspè la Lürlibadstrasse en direcziun da la staziun. 
La fermada Brändligasse survegn il num Kleinwaldegg. 
Per ils utschels da la notg metta la SBC a disposiziun las notgs da venderdi sin sonda e da sonda sin dumengia il " Prättigauer Nachtbus " Cuira – Landquart – Tavau, partenza da Cuira a las 0.15, cun viadi da return a als 2.10 davent da Tavau Plaz sco er a las 0.33 davent da Claustra a Cuira, a Claustra sco colliaziun dal bus da Tavau cun partenza da Tavau Plaz a las 0.03. 
Il bus da notg quotidian en Engiadina cursescha – sin fundament da la dumonda allegraivla – da nov tenor in urari fix e betg pli sin clom. 
  La pendiculara Razén/Veulden ( LRF) meglierescha sias colliaziuns 
La LRF parta da nov 5 minutas pli baud, mintgamai a las minutas 10 e 40. Uschia vegn la colliaziun cun il bus meglierada, e las viagiaturas ed ils viagiaturs han temp avunda per arrivar anc a temp a pè a la staziun da Razén. 
Remartgas davart l'infurmaziun mintgatant vana ch'ils dumbers da naschientschas sa reduceschan
da Claudio Lardi, president da la regenza 
Durant mes temp d' uffizi hai jau rendì attent repetidamain al svilup dals dumbers da naschientschas en il chantun Grischun. 
Quai hai jau fatg cun la persvasiun che la tendenza da la reducziun dals dumbers da naschientschas ha consequenzas considerablas per nossa societad e per nossa economia. 
Cun mias novitads bainmanegiadas, ma disfavuraivlas sun jau mintgatant ma sentì in pau en la situaziun d' in meteorolog. 
Il meteorolog na fa betg l' aura. 
El rimna las datas, analisescha la situaziun da l' aura e fa ina prognosa. 
Tras in servetsch meteorologic infurmescha el per exempel ch' ina pressiun bassa robusta maina aria fraida ed umida vers noss pajais. 
Per il di suenter po el prognostitgar ch' i cumenza l' avantmezdi a naiver fermamain fin giu la Bassa. 
Dentant prognosa vi u nà: tschertas manischunzas e tscherts manischunzs, pronts da surpigliar ristgas, sa rendan sin via cun l' equipament da stad e cun la speranza savens nunmotivada ch' i na vegnia bain betg uschè nausch sco prognostitgà. 
Ina metodica sumeglianta sco il meteorolog applitgescha il departament d' educaziun, cur ch' el rimna ed analisescha las datas davart ils dumbers da naschientschas. 
En in rapport curt che vegn edì dal secretariat dal departament ed actualisà mintg' onn infurmescha el la publicitad davart ils dumbers da naschientschas sut http://www.ekud.gr.ch. 
Ils dumbers da naschientschas èn sa reducids da 2433 uffants l' onn 1992 a 2011 uffants l' onn 2000. L' onn 2009 èn naschids 1619 uffants. 
/DE/Medien/Mitteilungen/MMStaka/PublishingImages/Geburten_a_rg_gross.JPG 
Ils ultims onns ha il Grischun er in saldo da migraziun negativ tar ils uffants fin a la 6. classa. 
En cumparegliaziun cun il dumber da naschientschas d' ina annada van – fin a la 6. classa – dapli uffants cun lur geniturs davent dal chantun che quai ch' i vegnan en il chantun. 
/DE/Medien/Mitteilungen/MMStaka/PublishingImages/Geburten_b_rg_gross.JPG 
Las cifras elavuradas davart ils dumbers da naschientschas ed er las lingias da tendenza èn stadas in agid da decisiun en inqual process da decisiun. 
Uschia han singulas vischnancas examinà anc ina giada lur projects e lur plans da chasas da scola ed han per part realisà – ensemen cun vischnancas vischinas – soluziuns pli cunvegnentas ord vista pedagogica ed economica. 
En il sectur da las scolas medias ha la regenza pudì redimensiunar il project per la sanaziun e per l' engrondiment da la scola chantunala grischuna. 
En il sectur da la furmaziun professiunala ha il Grischun – bain savend che l' annada 1992 ha in saldo da migraziun zunt negativ – renunzià a programs spezials cunter ina mancanza da plazzas d' emprendissadi ch' era vegnida prognostitgada per l' onn 2008 en l' entira Svizra. 
I dat dentant er exempels, nua che auters arguments han la finala gì dapli pais en la discussiun politica. 
Uschia ha il cussegl grond – er en vista a las prognosas da la reducziun dals dumbers da scolaras e da scolars – vulì rinforzar las vischnancas cun midar la finanziaziun da la scola populara cun agid da la NGF grischuna, ch' il pievel ha dentant refusà. 
In sistem da gulivaziun da las grevezzas dueva remplazzar il sistem da contribuziuns pauschalas ch' èn colliadas cun ils dumbers diminuints da scolaras e da scolars. 
Durant mia activitad en la regenza è la furmaziun professiunala ma stada spezialmain a cor. 
E gist en connex cun la recrutaziun da la generaziun giuvna a glieud da professiun ma fan ils dumbers da naschientschas diminuints per las annadas suenter l' onn 2000 quitads ord vista da la furmaziun e da l' economia. 
Sch' ils dumbers d' admissiun a las scolas medias restan numnadamain stabils tar var 650 giuvenils per onn, tanghescha la reducziun dals dumbers da naschientschas en emprima lingia la furmaziun professiunala. 
In tal scenari avess consequenzas gravantas per l' economia grischuna. 
Er ina integraziun fitg buna dals giuvenils esters che vivan cun nus pudess minimisar mo per part questas consequenzas. 
Spetgar e sperar ch' i na vegnia bain betg uschè nausch, è insatge per glieud endirida ch' è pronta da surpigliar ristgas. 
Ed en connex cun mes quità per la furmaziun professiunala pens jau alura mintgatant a la prognosa dal meteorolog. 
La sessiun d' october dal cussegl grond ha dà la chaschun da tematisar il svilup dals dumbers da naschientschas en il Grischun. 
Quai lascha sperar e pleda per noss parlament, sch' el resguarda – en il rom da l' appreziaziun generala – questas cifras a chaschun da las proximas decisiuns da la politica da furmaziun e da la politica sociala ed economica. 
Communicaziun da la regenza dals 9 da december 2010
En il chantun Grischun duain las emissiuns d' amoniac vegnir reducidas en l' agricultura. 
La regenza grischuna ha approvà in concept correspundent. 
Ultra da quai ha la regenza decidì ch' i na dettia nagina votaziun davart projects chantunals ils 13 da favrer 2011. 
Dal rest ha ella fixà la cumpensaziun da la chareschia per il 1. da schaner 2011 sco er formulà sia posiziun tar dus projects federals da consultaziun. 
Approvà in project per reducir las emissiuns d' amoniac en l' agricultura 
Il chantun Grischun lantscha l' onn proxim in project per reducir las emissiuns d' amoniac en l' agricultura. 
La regenza grischuna ha approvà il project ed ha deliberà contribuziuns chantunalas da promoziun dad 1' 640' 000 francs. 
La premissa è ch' er la confederaziun permettia quest project. 
L' uffizi d' agricultura e da geoinfurmaziun è vegnì incumbensà da realisar quest project da resursas che dura ils onns 2011 fin 2016. 
La finamira è quella da promover il tractament correct da ladim natiral sin manaschis agriculs. 
Uschia duain las emissiuns d' amoniac en il Grischun vegnir reducidas en il futur per var 9 pertschient. 
Per cuntanscher questa finamira vegnan proponidas differentas mesiras che sa basan sin in sistem da stimul. 
Latiers tutgan – ultra da mesiras organisatoricas sin ils manaschis agriculs – tranter auter l' utilisaziun d' in indriz da distribuziun cun in uder che vegn stratg suenter sco er mesiras tar il pavel da las vatgas da latg. 
Questas mesiras duain er gidar a meglierar la reputaziun da l' agricultura en il chantun turistic, perquai che las emissiuns da spizza vegnan reducidas il medem mument. 
Nagins projects chantunals da votaziun ils 13 da favrer 2011 
La regenza grischuna ha prendì enconuschientscha dal fatg che l' iniziativa dal pievel " per la protecziun cunter la violenza tras armas " vegn suttamessa sco project federal a la votaziun dal pievel la dumengia, ils 13 da favrer 2011. 
Quest di na vegni votà davart nagins projects chantunals. 
La cumpensaziun da la chareschia vegn fixada a 0,3 pertschient 
Las collavuraturas ed ils collavuraturs da l' administraziun chantunala e las persunas d' instrucziun da las scolas popularas dal Grischun survegnan a partir dal 1. da schaner 2011 ina cumpensaziun da la chareschia da 0,3 pertschient. 
Quai ha concludì la regenza grischuna. 
Tenor la lescha dal persunal cumpensescha la regenza la chareschia mintgamai la fin da l' onn per l' onn chalendar suandant. 
En quest connex è decisiv il stadi da l' index naziunal dals pretschs da consum la fin da november. 
La flexibilisaziun da la politica da la surfatscha da guaud vegn beneventada 
La regenza grischuna s' exprima a favur da l' intenziun da flexibilisar la politica da la surfatscha da guaud che la cumissiun per ambient, planisaziun dal territori ed energia dal cussegl dals chantuns ha exprimì en ina iniziativa parlamentara. 
Sco quai che la regenza menziunescha en sia resposta da consultaziun sustegna ella la finamira dal project, spetga dentant a medem temp ina flexibilisaziun da la politica da la surfatscha da guaud che va pli lunsch. 
La midada planisada da la lescha federala davart il guaud ha en mira da schliar conflicts cun surfatschas privilegiadas da l' agricultura, cun territoris prezius per l' ecologia u per l' agricultura sco er cun la protecziun cunter aua gronda che resultan en territoris, en ils quals la surfatscha dal guaud crescha. 
Quai duai vegnir fatg cun flexibilisar l' obligaziun da cumpensar ina runcada en ils territoris pertutgads sco er cun abolir per part la noziun da guaud dinamica. 
En quest connex na duai la surfatscha dal guaud betg vegnir reducida ed il scumond da runcar duai restar. 
Tenor l' avis da la regenza sto quest project vegnir formulà en moda pli averta per stgaffir la libertad d' agir ch' è necessaria per permetter soluziuns federalisticas sin plaun chantunal. 
En connex cun l' obligaziun da cumpensar ina runcada pretenda la regenza d' extender il catalog d' excepziuns correspundent. 
Necessaria è ultra da quai ina coordinaziun cun ils secturs da l' agricultura, da la protecziun da la natira e da la patria sco er da la protecziun da las auas. 
Sulettamain sin basa da la legislaziun forestala na po il problem da l' extensiun nungiavischada dal guaud betg vegnir schlià. 
Da vischnancas e da regiuns 
Tschappina: La revisiun parziala da la planisaziun locala, concludida da la vischnanca da Tschappina ils 24 da favrer 2010, vegn approvada. 
Contribuziuns chantunalas a differentas instituziuns 
Uniun " palliative gr ": La regenza approvescha l' incarica da prestaziun dal chantun Grischun a l' uniun " palliative gr ". 
Per ademplir las incumbensas surdadas dal chantun survegn l' uniun ina contribuziun pauschala annuala da 100' 000 francs. 
L' uniun s' engascha per promover uschè bain sco pussaivel e per garantir durablamain in tractament palliativ ambulant e staziunar, ina tgira ed in accumpagnament d' umans grevamain malsauns en il chantun Grischun. 
Regiun Surselva: A la regiun Surselva vegn garantida per la perioda 2011 – 2015 ina contribuziun maximala da totalmain 825' 000 francs, maximalmain 165' 000 francs per onn, al manaschament regiunal. Quai en il rom da la nova politica regiunala da la confederaziun ( NPR). 
Tgira da monuments: Per restaurar totalmain ina chasa d' abitar e da fatschenta a Puschlav, Borgo, vegn pajada ina contribuziun maximala da 72' 800 francs. 
In nov studi analisescha la mancanza da persunas d'instrucziun en il chantun Grischun
D' ina mancanza da persunas d' instrucziun è pertutgà er il chantun Grischun, dentant main ferm ch' il rest da la Svizra. 
Quai mussa in nov studi ch' è vegnì fatg per incumbensa dal chantun. 
Il studi propona er differentas cuntramesiras pussaivlas. 
La regenza grischuna ha prendì enconuschientscha dal studi. A medem temp ha ella incumbensà il departament d' educaziun, cultura e protecziun da l' ambient da resguardar ils resultats en las lavurs da planisaziun futuras. 
Las medias han purtà l' ultim temp pli e pli savens rapports davart ina mancanza da persunas d' instrucziun da la scola populara. 
Er en il chantun Grischun hai dà vuschs che diagnostitgeschan ina mancanza actuala da persunas d' instrucziun u che teman ina mancanza en l' avegnir. 
Sut quest aspect ha il departament d' educaziun, cultura e protecziun da l' ambient ( DECA) incumbensà il biro per studis sociopolitics e da lavur ( BASS) a Berna da far in rapport davart la mancanza da persunas d' instrucziun en il chantun Grischun. 
Ils resultats èn ussa avant maun sco studi e mussan ch' igl ha actualmain ina mancanza sin il martgà da lavur grischun per persunas d' instrucziun. 
Uschia è il dumber da persunas d' instrucziun che tschertgan ina plazza sa reducì cleramain dapi l' onn 2007. 
Il studi cumprova ch' i n' aveva il matg 2010 betg avunda persunas d' instrucziun che tschertgavan ina plazza per pudair occupar las plazzas libras tant sin il stgalim primar sco er sin il stgalim secundar I. Difficultads tar la recrutaziun mussan er las valitaziuns ch' èn vegnidas fatgas da las direcziuns da las scolas e ch' èn vegnidas integradas en l' analisa. 
Ina largia exista actualmain en spezial sin il stgalim superiur, tar las persunas d' instrucziun rumantschas sco er tar las pedagogas curativas e tar ils pedagogs curativs. 
La mancanza da persunas d' instrucziun en il Grischun è pli pitschna ch' en il rest da la Svizra 
Il studi fa er ina prognosa davart il basegn futur e davart la purschida futura da persunas d' instrucziun en il chantun Grischun. 
Per pudair giuditgar, sch' i dat ina mancanza da persunas d' instrucziun u sche la situaziun sin il martgà da lavur sa revegn en l' avegnir en il Grischun, è vegnida fatga ina prognosa da la purschida e dal basegn da persunas d' instrucziun per ils onns da scola 2010/11 fin e cun 2019/20. 
Questa prognosa parta da tschertas supposiziuns en quai che reguarda il grad d' occupaziun, las quotas d' extrada, las quotas d' assistenza, il dumber da studentas e da students sco er las quotas d' entrada en la professiun. 
Ils resultats mussan ch' il grad da cuvrida sin il stgalim primar vegn ad importar en media 64 pertschient per l' onn da scola actual fin e cun l' onn da scola 2019/20. 
Quai vul dir che 36 pertschient dal basegn da recrutaziun n' è betg cuvrì. 
Sin il stgalim primar mancan pia en media 39 persunas d' instrucziun per onn entaifer ils onns 2010 fin 2019, quai che correspunda ad ina quota da 4 pertschient da la media da l' effectiv da persunas d' instrucziun da la scola primara en il chantun Grischun. 
Sin il stgalim secundar I importa il grad da cuvrida 92 pertschient entaifer la medema perioda, uschia che 8 pertschient dal basegn supplementar n' è pia betg cuvrì. 
Sin il stgalim secundar I mancan pia en media 8 persunas d' instrucziun per onn. 
Quai correspunda ad ina quota dad 1 pertschient da l' effectiv da persunas d' instrucziun sin quest stgalim. 
Ils resultats mussan che la largia da persunas d' instrucziun vegn ad esser pli gronda sin il stgalim primar che sin il stgalim secundar I ils proxims 10 onns. Quest resultat è d' attribuir al fatg ch' ils dumbers da scolaras e da scolars sin il stgalim primar s' augmentan puspè a partir da l' onn 2015 e ch' il dumber da persunas d' instrucziun, che entran da nov en il martgà da lavur grischun per persunas d' instrucziun da la scola primara, sa reducescha. 
Ina cumparegliaziun interregiunala dal basegn da recrutaziun futur mussa dentant ch' il chantun Grischun ha – fin l' onn 2019 – in basegn da recrutaziun pli pitschen che la regiun da la Svizra orientala ( incl. Turitg) e che l' entira Svizra. 
Differentas cuntramesiras pussaivlas 
Il studi propona differentas mesiras cunter la mancanza smanatschanta da persunas d' instrucziun. 
Ina pussaivladad favuraivla per augmentar a curta vista la purschida da persunas d' instrucziun è quella da recrutar persunas d' instrucziun che turnan puspè en scola. 
In' autra pussaivladad è quella da flexibilisar la vegliadetgna da pensiun vers ensi: cun agid da models correspundents dal temp da lavur pudessan las persunas d' instrucziun vegnir motivadas d' ir pli tard en pensiun. 
Ultra da quai propona il studi d' examinar ina scolaziun per persunas che derivan d' autras professiuns. 
Qua stoi dentant vegnir examinà, sche la dumonda per ina tala scolaziun è insumma gronda avunda en il chantun Grischun. 
Per augmentar la purschida da persunas d' instrucziun a lunga vista propona il studi medemamain differentas mesiras. 
Ultra da l' examinaziun dals salaris da las persunas d' instrucziun pudess vegnir meglierà il sustegn da las persunas d' instrucziun. 
Uschia po in bun accumpagnament e sustegn da las persunas che cumenzan a dar scola reducir la quota d' extradas resp. augmentar il temp d' activitad en la medema professiun. 
Plinavant pudessan las direcziuns da las scolas, che adempleschan ina funcziun da sustegn e da distgargia impurtanta per las persunas d' instrucziun, vegnir dotadas cun in pensum da lavur pli grond. 
In problem specific dal chantun Grischun è la finala la pitschna purschida da persunas d' instrucziun rumantschas e lur cumpetenzas linguisticas per part manglusas. 
Mesiras correspundentas da furmaziun supplementara per augmentar la cumpetenza linguistica pudessan sminuir quest problem. 
Ils resultats vegnan resguardads en las lavurs da planisaziun 
La regenza ha ussa incumbensà il departament d' educaziun, cultura e protecziun da l' ambient da resguardar ils resultats dal studi en las lavurs da planisaziun futuras. 
Sco instituziun da scolaziun ch' è pertutgada directamain duai er la scola auta da pedagogia dal Grischun integrar ils resultats en la concepziun da sias purschidas da scolaziun e da furmaziun supplementara. 
Il studi vegn publitgà sin la pagina d' internet da l' uffizi per la scola populara ed il sport sut http://www.avs.gr.ch. 
Publicaziun dal nov med d'instrucziun per uman ed ambient
Cun " Viver en il Grischun, tom II " è ussa vegnì cumplettà il med d' instrucziun per uman ed ambient per la 4. – 6. classa dal chantun Grischun. 
Il med d' instrucziun stat a disposiziun en rumantsch, en tudestg ed en talian e tracta la geografia e l' istorgia dal chantun Grischun sco er temas socioculturals. 
Per l' instrucziun dad uman ed ambient stat ussa pia a disposiziun sin il stgalim mesaun da la scola primara in med d' instrucziun cumplet per temas istorics, geografics e socioculturals. 
Cun numerus maletgs, cun diversas illustraziuns e cun texts bain enclegentaivels vegnan las scolaras ed ils scolars intimads tras quests dus toms da sfegliar e da leger, da far dumondas e da perscrutar. 
A las persunas d' instrucziun stattan a disposiziun materialias variadas che faciliteschan la preparaziun da lur instrucziun. 
Collavuraziun interchantunala 
Il med d' instrucziun sa basa sin in concept da la centrala interchantunala per meds d' instrucziun ( CIMI). 
Pervia da quai ha " Viver en il Grischun " tschertas sumeglientschas cun ils novs meds d' instrucziun correspundents per uman ed ambient en auters chantuns. 
Il tratg cuminaivel en tut ils chantuns è quel ch' ils cuntegns èn repartids sin in cudesch per scolaras e per scolars, sin ina DVD cun fegls da lavur, sin datotecas dad audio, da film e da maletgs, sin datotecas da texts cumplementars e sin in commentari per las persunas d' instrucziun. 
Il giavisch central dals manaders grischuns dal project ( Fredy Tischhauser per il tom I, Domenic Melcher per il tom II) è sta quel da prender il mund da viver dals uffants e dals giuvenils sco punct da partenza per tractar differents temas. 
Uschia chattan ils uffants ed ils giuvenils – sin basa da lur enconuschientschas e da lur experientschas – plitgunsch access a chaussas novas. 
Ultra da las auturas e dals auturs principals han differentas persunas d' instrucziun da tut las regiuns dal Grischun gidà a cuntanscher quai cun lur contribuziuns. 
Temas geografics, istorics e socioculturals 
En il tom 1 dal med d' instrucziun vegnan tractads temas e secturs d' emprender or da l' istorgia ed or da la geografia dal Grischun. 
En il tom 2 vegnan vitiers da nov cuntegns dal sectur social. 
Tractads vegnan la mobilitad u ils ciclus dal provediment e da la dismessa, ed ils uffants s' occupan er da dumondas davart la convivenza a chasa, en classa ed en il stadi. 
En quest connex vegni – partind dal preschent – savens guardà en il passà, ed i vegnan er tschentadas dumondas davart svilups futurs. 
Ulteriurs chapitels tractan il " lavurar " ed il " abitar e construir ". 
Terminà vegn il tom 2 cun in sguard sin in pèr aspects da la geografia svizra. 
Parts dal med d' instrucziun, linguas 
Il cudesch per scolaras e per scolars è cumparì per rumantsch, per talian e per tudestg. 
Ils dus toms dal cudesch per scolaras e per scolars en il format A4 vegnan consegnads sco in artitgel. 
Il commentari per las persunas d' instrucziun stat a disposiziun en furma stampada, dentant mo per tudestg. 
Las DVDs ch' èn integradas en il commentari cumpiglian tut ils fegls da lavur en tut las trais linguas chantunalas. 
Intgins texts, documents sonors e tschertas sequenzas da films cumpletteschan la purschida ed èn avant maun – sco documents originals ed istorics – mo en ina u en duas linguas. 
L'evaluaziun da la retschertga che la SATE ha fatg avant las elecziuns è avant maun
Il departament d' educaziun, cultura e protecziun da l' ambient ( DECA) ha laschà examinar la retschertga che la scola auta da tecnica ed economia ( SATE) a Cuira ha fatg avant las elecziuns per incumbensa da la Südostschweiz pressa e stampa SA. 
L' evaluaziun da l' universitad da Berna è ussa avant maun e vegn a la conclusiun che la retschertga saja vegnida realisada correctamain. A medem temp crititgescha ella dentant er singuls puncts. 
Il DECA ha prendì enconuschientscha dals resultats dal rapport da studi e constatescha ch' i n' exista nagin ulteriur basegn d' agir per il chantun. 
Per incumbensa da la Südostschweiz pressa e print SA ha la SATE a Cuira fatg ina retschertga avant las elecziuns grischunas da la regenza e dal cussegl grond dals 13 da zercladur 2010. 
Questa retschertga ha gì lieu tranter ils 8 ed ils 21 d' avrigl 2010 ed igl èn vegnidas fatgas tut en tut 1007 intervistas per telefon. 
Ils resultats èn vegnids publitgads ils 16 da matg 2010 en la " Südostschweiz am Sonntag ". 
Tenor la retschertga avevan la cussegliera guvernativa vertenta Barbara Janom Steiner ed ils dus cussegliers guvernativs vertents Hansjörg Trachsel e Martin Schmid quel mument la meglra favur da las electuras e dals electurs. 
Ils dus novs candidats Martin Jäger e Heinz Brand fissan – tenor la retschertga – medemamain vegnids elegids en la regenza, betg dentant Mario Cavigelli e Barla Cahannes Renggli. 
Ils trends da la retschertga davart las elecziuns dal cussegl grond prevesevan perditas massivas per la PLD e perditas pli pitschnas per la BDP e per la PCD. 
Per la PPS e per la PS ha la retschertga percunter prognostitgà in gudogn da mandats. 
En las medias ed en la politica èn las reacziuns sin questas retschertgas, ch' èn vegnidas realisadas per l' emprima giada en il Grischun avant elecziuns da la regenza ed avant elecziuns cirquitalas, stadas maschadadas ed han er purtà critica. 
En dumonda èsi per exempel vegnì mess, quant represchentativa che la retschertga saja stada. 
Tranter auter èsi er vegnì crititgà che la retschertga haja sfalsifitgà il resultat da las elecziuns, perquai che las aderentas ed ils aderents sajan vegnids mobilisads en differenta moda e maniera. 
Sin quai ha il president da la regenza Claudio Lardi, schef dal DECA, incumbensà l' institut da scienzas politicas da l' universitad da Berna d' examinar – sco post spezialisà extern – la retschertga che la SATE ha fatg avant las elecziuns. 
L' institut ha examinà la represchentativitad da la retschertga, il mument che la retschertga è vegnida fatga, ils effects da las dumondas, l' evaluaziun e la preschentaziun dals resultats, la preschentaziun dals resultats da la retschertga en las medias sco er ils custs. 
Ussa èn ils resultats da questa evaluaziun avant maun. 
Realisà bain e conscienziusamain la retschertga da la SATE, ma i dat er critica 
Il rapport da studi vegn a la conclusiun che la retschertga da la SATE saja stada represchentativa e ch' ella saja – mesirà cun standards professiunals – vegnida realisada bain e conscienziusamain. 
La retschertga da la SATE ha tuttavia furnì ina impressiun mumentana vardaivla da las elecziuns da la regenza da l' onn 2010. 
L' evaluaziun crititgescha dentant er la retschertga da la SATE. 
Uschia n' ha il fatg che la retschertga è vegnida fatga baud bain purtà nagins resultats fauss, ma la retschertga ha cumpiglià mo in stadi tempriv dal process da la furmaziun d' opiniun. 
Circa in terz da tut las vuschs n' eran betg anc surdadas quel mument. 
Uschia n' èsi betg stà pussaivel quel mument da far constataziuns statisticamain vardaivlas davart l' elecziun da la candidata Cahannes Renggli e dals candidats Jäger, Brand e Cavigelli, perquai che las differenzas procentualas tranter la candidata e tranter ils candidats sa chattavan entaifer la marscha da sbagls. 
A quest fatg han las medias rendì attent memia pauc. 
Areguard la retschertga davart las elecziuns dal cussegl grond constatescha l' evaluaziun che las prognosas èn stadas memia ristgadas, perquai ch' ellas han tegnì quint memia pauc dal sistem electoral grischun. 
Pervia da la divisiun èn blers circuls electorals pitschens ed – en consequenza da quai – pervia d' ina ferma persunalisaziun da las elecziuns èsi enorm difficil da far ina prognosa davart la repartiziun dals mandats en il parlament. 
En la publicitad è er vegnida discutada la summa che l' incumbensadra ha pajà per la retschertga da la SATE. 
En quest connex constatescha il rapport da studi ch' ina retschertga da questa dimensiun custia – tut tenor l' institut da retschertga – approximativamain tranter 20' 000 e 25' 000 francs. 
Quai è pliras giadas dapli che quai ch' è vegnì pajà a la SATE. 
Nagin ulteriur basegn d' agir 
Il DECA ha prendì enconuschientscha dals resultats da l' evaluaziun. 
El ha tramess il rapport da studi sco infurmaziun a la SATE a Cuira ed er a la Südostschweiz pressa e print SA. 
Il DECA parta dal fatg che tut las persunas participadas emprendian las lecziuns necessarias en chaussa e che la fatschenta saja terminada qua tras. 
In ulteriur basegn d' agir n' exista betg per il chantun Grischun ord vista dal DECA. 
Il rapport da studi vegn publitgà sin la pagina d' internet dal DECA sut /DE/institutionen/verwaltung/ekud/dd/aktuelles/Seiten/EvaluationHTW-Vorwahlumfrage.aspx. 
L'augment da la segirezza d'enviern da la via dal Malögia tranter Segl/Föglias e Plaun da Lej occupa vinavant il chantun
Il chantun Grischun sa stenta vinavant d' augmentar la segirezza d' enviern sin la via dal Malögia. 
Il chantun è pront d' elavurar novas variantas e vegn a laschar far in nov studi respectiv. 
Cun ina retscha da mesiras ha il chantun gì l' intenziun d' augmentar pragmaticamain la segirezza d' enviern sin la via dal Malögia tranter Segl/Föglias e Plaun da Lej, e quai a curta fin a media vista. 
Ultra da pitgas per siglientar lavinas, da rempars da deviament e d' in tunnel curt è stada previsa per quai ina via da sviament d' in vial en il sectur dal territori d' abitadi da Segl che fiss vegnida duvrada mo durant il temp da privel. 
Enconuschentamain ha la radunanza communala da Segl refusà ils 8 d' october 2010 in tal sviament sur ses territori communal. 
Respectond questa decisiun renunzia il chantun da sfurzar tras la soluziun previsa cunter la veglia da la populaziun da Segl. 
En in discurs cun il schef dal departament da construcziun, traffic e selvicultura dal Grischun sco er cun las persunas responsablas da la vischnanca e da las duas regiuns Engiadin' ota e Bregaglia èn ins sa cunvegnì d' elavurar novas variantas per meglierar persistentamain la segirezza d' enviern sin il traject da via en dumonda. 
Per quest intent duai vegnir dada l' incarica da far quest enviern in studi che duai sclerir las premissas e las cundiziuns generalas per in' alternativa tar il " sviament pitschen " ch' è vegnì sbittà. 
Ils resultats en chaussa duain esser avant maun fin l' atun che vegn. 
Sco ils onns passads duai en il fratemp pudair vegnir duvrada la ruta da sviament cumprovada tras il vitg che vegn permessa da la vischnanca da Segl, sche las relaziuns èn precaras. 
La regenza deplorescha la decisiun da Mayr-Melnhof Swiss Timber
La regenza grischuna deplorescha la decisiun da Mayr-Melnhof Swiss Timber ( MMST) d' annunziar il concurs da la resgia a Domat. 
Malgrà las stentas intensivas n' èsi betg gartegià en quel curt temp ch' è stà a disposiziun da chattar ina soluziun tenor princips d' interpresa per la contribuziun d' investiziun da 6,75 milliuns francs ch' il cussegl grond ha refusà. 
A partir d' immediat stat l' uffizi per industria, mastergn e lavur dal Grischun ( UCIML) a disposiziun al lieu per cussegliar las collavuraturas ed ils collavuraturs. 
En il rom da la procedura da concurs che sto vegnir fatga ussa porscha il Grischun ses buns servetschs a parts interessadas. 
Communicaziun da la regenza dals 16 da december 2010
La regenza grischuna ha approvà la participaziun dal chantun Grischun a la cunvegna administrativa interchantunala davart la collavuraziun computerisada dals chantuns per sclerir delicts da violenza. 
Uschia po vegnir meglierada la persecuziun da delicts sexuals e da delicts da violenza serials. 
Ultra da quai ha la regenza adattà a la chareschia las contribuziuns per persunas che basegnan sustegn sco er approvà in nov model da salarisaziun per las emprendistas e per ils emprendists en il sectur da tgira. 
La finala ha la regenza formulà sias posiziuns tar consultaziuns da la confederaziun. 
Il Grischun sa participescha al concordat ViCLAS 
Il chantun Grischun sa participescha a la cunvegna administrativa interchantunala dals 2 d' avrigl 2009 davart la collavuraziun computerisada dals chantuns per sclerir delicts da violenza ( concordat ViCLAS). 
Quai ha concludì la regenza grischuna en sia cumpetenza da far cunvegnas administrativas. Ella ha incumbensà la scheffa dal departament da giustia, segirezza e sanadad da suttascriver la participaziun al concordat. 
Per incumbensa da la conferenza dals cumandants da las polizias chantunalas da la Svizra maina la polizia chantunala da Berna dapi il matg 2003 – en il senn d' in project da pilot e sco concessiunaria da la Royal Canadian Mounted Police – l' uschenumnà Violent Crime Linkage Analysis System ( ViCLAS). 
Tar quest sistem sa tracti d' in sistem d' analisa computerisà che fusiunescha datas da las polizias chantunalas ed elavura questas datas en il senn d' ina analisa da cas operativa. 
Questa analisa vegn fatga sin basa dals musters da delicts e da las caracteristicas dal cumportament da delinquentas e da delinquents arrestads. 
ViCLAS ha en mira da cumbatter effizientamain delicts da violenza e delicts sexuals serials e vegn er duvrà en auters pajais europeics. 
Ils 2 d' avrigl 2009 ha la conferenza da las directuras e dals directurs chantunals da giustia e polizia ( CDCGP) approvà il text dal concordat ViCLAS e decidì d' introducir definitivamain quest sistem. 
Fin l' october 2010 han ils chantuns Appenzell dadens, Berna, Friburg, Neuchâtel, Soloturn, Sursilvania, Sutsilvania, Turgovia ed Uri declerà lur participaziun. 
Tenor l' avis da la regenza è il sistem ViCLAS sa cumprovà. 
Ins po partir dal fatg ch' il niz vegn a crescher a lunga vista, sch' il dumber d' unitads da datas sco er dals chantuns participants è pli grond. 
La persecuziun da delicts sexuals e da delicts da violenza serials po vegnir meglierada cleramain cun la participaziun al concordat ViCLAS. 
Per il chantun Grischun chaschuna la participaziun custs da circa 44' 000 francs per onn. 
Las contribuziuns da sustegn vegnan augmentadas pervia da la chareschia 
Il chantun Grischun adatta a la chareschia las pauschalas per il basegn fundamental da persunas che basegnan sustegn. 
La regenza grischuna ha approvà ina revisiun parziala correspundenta da las disposiziuns executivas tar la lescha chantunala da sustegn e mess en vigur quella per il 1. da schaner 2011. 
Tar il basegn fundamental per ils custs da viver d' ina persuna s' augmenta la pauschala per mais che vala dapi l' onn 2006 da 960 a 977 francs. 
Las adattaziuns correspundan a las recumandaziuns da la conferenza svizra da l' agid social ( COSAS) d' augmentar ils imports per il basegn fundamental pervia da la chareschia per 1,75 pertschient a partir da l' onn 2011. 
Ils salaris da las emprendistas e dals emprendists en il sectur da la tgira duain vegnir adattads 
La regenza grischuna ha concludì d' adattar il sistem da salarisaziun da las persunas che absolvan la scolaziun da tgirunza u da tgirunz diplomà da la scola spezialisada superiura ( SSS) en il chantun Grischun e d' augmentar ils salaris. 
La finamira è quella da concepir l' entrada en la scolaziun da tgira da la SSS uschia ch' ella è pli attractiva. 
Tras quai duai er vegnir fatg frunt a la mancanza da tgirunzas e da tgirunzs che smanatscha. 
Ils salaris vegnan adattads a partir dal 1. da schaner 2012 e pajads a las emprendistas ed als emprendists directamain dal center da furmaziun per la sanadad ed ils fatgs socials ( CSS). 
L' emprim onn da scolaziun importa il salari 1' 118 francs, il segund onn 1' 230 francs ed il terz onn 1' 456 francs per mais. 
La salarisaziun sa drizza tenor las recumandaziuns da la conferenza svizra da las directuras e dals directurs chantunals da sanadad ( CDS). 
Il chantun fa quint cun custs totals da circa 2.8 milliuns francs per onn. En quest connex surpiglia il chantun ils custs supplementars da circa 400' 000 francs che resultan dal nov model da salarisaziun. 
Il sboz da l' ordinaziun davart la tgira d' uffants vegn refusà 
La regenza grischuna na po betg approvar il nov sboz per in' ordinaziun davart la tgira extrafamigliara d' uffants ( ordinaziun davart la tgira d' uffants) che vegn proponì da la confederaziun. 
Il motiv èn las mancanzas generalas ch' existan anc adina, sco che la regenza declera en sia resposta da consultaziun. 
La regenza è tuttina da l' avis ch' i saja inditgà da reveder las regulaziuns vertentas, perquai che las realitads èn sa midadas decisivamain en quest sectur e perquai che las regulaziuns correspundentas han ina impurtanza considerabla politica, finanziala e sociala. 
Tenor l' avis da la regenza cuntegna il nov sboz da l' ordinaziun davart l' assistenza d' uffants incontestablamain meglieraziuns en tscherts secturs. 
Uschia beneventa ella l' idea da stgaffir posts spezialisads chantunals ed autoritads da permissiun sco ch' ellas existan gia en il Grischun. 
En il sectur da la tgira durant il di sto la finamira da la revisiun esser quella da dar dapli pais a l' atgna responsabladad dals geniturs. 
Quest giavisch è gia vegnì exprimì en il rom da la consultaziun tar l' emprim sboz da revisiun. 
Entant che la promoziun da l' atgna responsabladad dals geniturs sto vegnir beneventada tar la tgira durant il di, n' è ella tenor la regenza betg il med adattà per cuntanscher la finamira giavischada tar l' assistenza a temp cumplain. 
Uschia tegna il nov sboz da revisiun memia pauc quint da las regulaziuns necessarias concernent l' assistenza a temp cumplain. 
L' assistenza a temp cumplain en famiglias da tgira ed en instituziuns è il sectur central da la tgira extrafamigliara, e gist en quest sectur dovran uffants e giuvenils ina protecziun speziala dal stadi. 
Armonisziun planisada dal rom penal vegn sustegnida 
La regenza grischuna beneventa l' armonisaziun dal rom penal che la confederaziun vul introducir en il cudesch penal svizzer, en la lescha penala militara ed en il dretg penal accessoric. 
Sco ch' ella scriva en sia resposta da consultaziun sustegna ella l' intent principal dal sboz preliminar. 
Quel prevesa da suttametter las disposiziuns penalas dal cudesch penal svizzer per l' emprima giada dapi sia introducziun l' onn 1942 ad ina controlla cumplessiva che metta l' accent sin la protecziun dals bains giuridics respectivamain sin la valur dals bains giuridics protegids. 
La regenza è però da l' avis ch' i saja impurtant che la revisiun servia da princip a la finamira d' armonisar il rom penal e betg da stgaffir novs causals penals u d' introducir la smanatscha da chastis pli severs. 
Da vischnancas e da regiuns 
Salouf: La revisiun parziala da la planisaziun locala, concludida da la vischnanca da Salouf ils 30 da mars 2009, vegn approvada. 
Silvaplauna: La revisiun parziala dals 14 d' avrigl 2010 da la planisaziun locala da la vischnanca da Silvaplauna che ha l' intent da stgaffir novas zonas d' hotel vegn approvada. 
Vella: La revisiun parziala da la planisaziun locala, concludida da la vischnanca da Vella ils 22 da settember 2010, vegn approvada. 
Contribuziuns chantunalas a differentas instituziuns 
Chasa da persunas attempadas e da tgira Opera Mater Christi a Grono: Il project da construcziun per substituir l' edifizi da la chasa da persunas attempadas e da tgira Opera Mater Christi a Grono vegn approvà. 
A l' instituziun responsabla vegn garantida ina contribuziun chantunala maximala da 8' 100' 000 francs per metter a disposiziun 50 letgs da tgira. 
Servetschs psichiatrics dal Grischun: La contribuziun a l' instituziun responsabla dals servetschs psichiatrics dal Grischun importa 214' 700 francs per l' onn 2009. 
Post spezialisà per il turissem e per il svilup persistent a Vargistagn: Il post spezialisà per il turissem e per il svilup persistent a Vargistagn vegn incumbensà da manar vinavant il " post da cumpetenza per in turissem che s' accorda cun la natira e cun la cultura dal Grischun " cun in limita dals custs da 420' 000 francs per ils onns 2011 fin 2013. 
Chaussas persunalas 
Daniel Buschauer, domicilià a Filisur, è vegnì elegì per il 1. da matg 2011 sco manader da la partiziun " meglieraziuns da structura " sco er sco substitut dal manader da l' uffizi d' agricultura e da geoinfurmaziun. 
La regenza elegia ils commembers dal cussegl da la banca chantunala grischuna per las periodas d'uffizi a partir dal 1. d'avrigl 2011
La regenza grischuna ha elegì ils commembers dal cussegl da la banca chantunala grischuna ( BCG) per las periodas d' uffizi che cumenzan il 1. d' avrigl 2011. 
Sco president dal cussegl da banca è vegnì confermà il president vertent Hans Hatz. 
Tenor la revisiun da la lescha davart la banca chantunala grischuna è la regenza cumpetenta per eleger il cussegl da banca. 
Sco president da la BCG per la perioda fin la fin da mars 2014 ha la regenza elegì il president vertent Hans Hatz. 
Sco vicepresident da la banca vegn medemamain elegì il vicepresident vertent Peter Wettstein, e quai per la perioda fin la fin da mars 2015. 
Sco commembers dal cussegl da banca ha la regenza confermà ils cussegliers da banca vertents, Franco Quinter ( fin la fin da mars 2015), Fabrizio Keller ( fin la fin da mars 2014), Not Carl ( fin la fin da mars 2013) sco er Jon Peider Lemm ( fin la fin da mars 2013). 
Perquai ch' il cussegl grond aveva concludì l' onn 2008 da reducir il cussegl da banca da nov a set commembras e commembers, ha la regenza stuì eleger totalmain sis commembras e commembers. 
Gia pli baud è vegnì elegì Christian Thöny sco commember dal cussegl da banca per ina perioda d' uffizi fin la fin da mars 2013. 
Dal cussegl da banca sortan Carlo Portner ed Erwin Roffler. 
Tras l' elecziun dals commembers dal cussegl da banca vertents po vegnir garantida la cuntinuitad, malgrà la sminuziun dal gremi. 
Las disposiziuns transitoricas ch' èn cuntegnidas en la revisiun da la lescha davart la banca chantunala grischuna, entrada en vigur il 1. d' avrigl 2009, prescrivan che las periodas d' uffizi che cumenzan l' avrigl 2011 duran per mintgamai duas commembras e dus commembers dal cussegl da banca mintgamai dus, trais e quatter onns. 
Communicaziun da la regenza dals 23 da december 2010
Il chantun Grischun s' engascha vinavant per ils quatter projects da parcs. 
La regenza grischuna ha tramess a la confederaziun sias dumondas per in sustegn finanzial ed ha approvà atgnas contribuziuns chantunalas. 
Ultra da quai ha la regenza concludì ina nova regulaziun per numerar las glistas per las elecziuns dal cussegl naziunal: en l' avegnir è decisiva la successiun, en la quala las glistas electoralas vegnan inoltradas, e betg pli la fermezza da las partidas u da las organisaziuns a chaschun da las ultimas elecziuns. 
La finala ha la regenza mess en vigur sin l' onn nov differents relaschs chantunals sco er formulà sia posiziun davart ina procedura da consultaziun da la confederaziun. 
Cuntinuaziun dal sustegn per ils parcs natirals en il Grischun 
Il Grischun s' engascha vinavant per l' installaziun e per il manaschi da quatter projects da parcs sin il territori chantunal. 
La regenza grischuna ha tramess a l' uffizi federal d' ambient sias dumondas per in sustegn finanzial da la confederaziun per la perioda da program 2012 fin 2015 ed ha approvà atgnas contribuziuns chantunalas. 
A medem temp dumonda la regenza l' uffizi federal d' ambient da surdar il label da parc al parc natiral regiunal Ela. 
La regenza è persvadida ch' il parc Ela cuntanschia ils effects giavischads en il senn da l' ordinaziun federala davart ils parcs d' impurtanza naziunala. 
La dumonda da surdar il label da parc al parc Ela cuntegna numerus projects funcziunals che gidan d' ina vart a mantegnair ed a revalitar la natira e la cuntrada e che promovan da l' autra vart las activitads economicas persistentas. 
Tar las dumondas per in sustegn finanzial propona il chantun a la confederaziun da conceder in agid finanzial global da 2' 000' 000 francs per manar il parc Ela e per garantir sia qualitad. 
Per manar il parc natiral regiunal Biosfera Val Müstair dumonda il chantun var 904' 000 francs da la confederaziun, per installar il parc natiral regiunal Beverin 1' 175' 000 francs. 
La finala dumonda il chantun la confederaziun per in agid finanzial da var 2' 870' 000 francs per installar il parc naziunal Adula. 
Ils onns 2012 fin 2014 sa participescha il chantun cun mintgamai maximalmain 220' 000 francs per onn vi dals custs per installar respectivamain per manar ils trais parcs natirals regiunals Biosfera Val Müstair, Ela e Beverin. 
Vi dals custs per installar il parc naziunal Adula paja il chantun ina contribuziun totala da maximalmain 1' 022' 000 francs ils onns 2012 fin 2014. 
Nova regulaziun per numerar las glistas per las elecziuns dal cussegl naziunal 
La numeraziun da las glistas per las elecziuns dal cussegl naziunal vegn reglada da nov en il chantun Grischun. 
En l' avegnir n' è betg pli la fermezza da las partidas u da las organisaziuns a chaschun da las ultimas elecziuns decisiva per la numeraziun, mabain la successiun, en la quala las glistas electoralas vegnan inoltradas. 
La regenza grischuna ha concludì ina revisiun parziala correspundenta da l' ordinaziun davart las elecziuns dal cussegl naziunal ed ha mess en vigur quella per il 1. da schaner 2011. 
En l' avegnir resulta la successiun dals numers d' ordinaziun da las glistas pia da la successiun, en la quala las glistas electoralas vegnan inoltradas. 
Quellas pon vegnir inoltradas a la chanzlia chantunala il pli baud a partir dal 153. 
di avant il di d' elecziun, quai vul dir ca. a partir da mez matg, fin il pli tard il 48. di avant il di d' elecziun. 
Sche pliras glistas electoralas vegnan inoltradas il medem di, decida la sort davart la numeraziun. 
L' applicaziun da la regulaziun vertenta, tenor la quala la successiun dals numers da las glistas sa drizzava tenor la fermezza da las partidas a chaschun da las ultimas elecziuns dal cussegl naziunal, ha adina puspè chaschunà discussiuns gia pli baud. 
Sut tschertas constellaziuns, sco per exempel en cas che partidas tradiziunalas preschentan pliras glistas principalas u en cas che la successiun d' ina partida è contestada, na porscha ella nagina soluziun. 
Dal rest na correspunda la regulaziun vertenta er betg al basegn da las partidas d' avair uschè baud e svelt sco pussaivel tschertezza davart la numeraziun da las glistas. 
Tenor l' opiniun da la regenza è la nova regulaziun ina soluziun simpla, clera e transparenta. 
Ils numers da las glistas pon vegnir fixads cuntinuadamain e pon perquai per regla vegnir communitgads a las partidas ed a las gruppaziuns en moda informala, e quai mintgamai directamain suenter che las glistas èn vegnidas inoltradas u suenter ch' ins ha eventualmain stuì trair la sort. 
L' artitgel constituziunal planisà davart il provediment da basa vegn beneventà 
La regenza grischuna sustegna il sboz d' ina nova disposiziun constituziunala generala davart il provediment da basa che vegn proponì da la confederaziun. 
Ord vista giuridica è ella bain sceptica envers l' introducziun d' ina disposiziun constituziunala generala che n' ha nagin effect giuridic direct. 
Tuttina ha il provediment da basa ina fitg gronda impurtanza per in chantun muntagnard perifer sco il Grischun. 
Uschia beneventa la regenza, sche quest tema survegn l' attenziun necessaria sin il plaun il pli aut. 
Sco che la regenza scriva en sia resposta da consultaziun a la confederaziun, èsi impurtant per il chantun Grischun ch' i vegnian fixads quels princips davart il provediment da basa, tenor ils quals i vegn prendì en mira en Svizra in provediment da la populaziun uschè bun sco pussaivel cun ils bains e cun ils servetschs da basa dal basegn quotidian. 
L' avertura da las numerusas valladas perifericas dal Grischun è chara, uschia ch' ina decleranza da la confederaziun a favur d' in provediment da basa d' auta qualitad – che duai vegnir prestà a pretschs unitars e raschunaivels en tut las parts dal pajais e per tut la populaziun – è centrala per la regenza. 
Mess en vigur differents relaschs 
Realisaziun dals cudeschs da procedura penala e civila svizzers: Il 1. da schaner 2011 entran en vigur ils cudeschs da procedura penala e civila svizzers. 
Per exequir quests cudeschs sin plaun chantunal ha la regenza grischuna perquai mess en vigur sin la medema data differents relaschs, tranter auter la revisiun parziala da la constituziun chantunala ch' il pievel grischun aveva acceptà ils 17 da matg 2009. 
Sco consequenza n' han ils circuls naginas incumbensas giudizialas pli en l' avegnir. 
Las incumbensas da dretg penal vegnan transferidas a la procura publica, las incumbensas da dretg civil a las dretgiras districtualas. 
Novas cumpetenzas resultan qua tras en spezial per la conservaziun e per l' avertura da testaments sco er per il relasch e per l' execuziun da scumonds uffizials. 
La refurma da la giustia ha la finamira da detretschar l' organisaziun giudiziala e da stgaffir in cler urden da cumpetenzas cun structuras simplas ed effizientas. 
Il cussegl grond ha acceptà quests relaschs en la sessiun da zercladur. 
Il termin da referendum è scadì ils 29 da settember 2010. I n' èn dentant vegnids inoltrads nagins referendums. 
Lescha per promover la tgira da persunas malsaunas: La regenza grischuna ha mess en vigur per il 1. da schaner 2011 la revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas). 
Uschia regla il chantun Grischun da nov la finanziaziun da la tgira, adattond quella a las prescripziuns da la confederaziun. 
A medem temp ha la regenza relaschà l' ordinaziun respectiva tar la lescha per promover la tgira da persunas malsaunas. 
Il cussegl grond aveva approvà ils 26 d' avust 2010 la revisiun parziala da la lescha per promover la tgira da persunas malsaunas. 
Il termin da referendum è scadì ils 8 da december 2010. I n' èn dentant vegnids inoltrads nagins referendums. 
Lescha davart ils products terapeutics: En il chantun Grischun vegn il tractament da medicaments reglà da nov ed adattà a las directivas da la confederaziun. 
La regenza grischuna ha mess en vigur per il 1. da schaner 2011 la nova lescha introductiva tar la lescha federala davart ils medicaments ed ils products medicinals ( lescha introductiva tar la lescha davart ils products terapeutics) ed ha relaschà a medem temp in' ordinaziun correspundenta. 
La lescha ha l' intent da proteger la sanadad tar il diever da medicaments. 
Per gronda part vegnan regulaziuns existentas surpigliadas ed adattadas a las prescripziuns da la confederaziun. 
Il cussegl grond aveva approvà quest relasch ils 27 d' avust 2010. 
Il termin da referendum è scadì ils 8 da december 2010. I n' èn dentant vegnids inoltrads nagins referendums. 
Elecziun taciturna da las commembras e dals commembers da las dretgiras districtualas: En il chantun Grischun è pussaivla a partir da l' onn proxim in' elecziun taciturna per las commembras e per ils commembers da las dretgiras districtualas. 
La regenza grischuna ha mess en vigur per il 1. da schaner 2011 la revisiun parziala correspundenta da la lescha davart ils dretgs politics. 
Il cussegl grond aveva approvà quest project ils 27 d' avust 2010. 
Il termin da referendum è scadì ils 8 da december 2010. I n' èn dentant vegnids inoltrads nagins referendums. 
Ordinaziun davart la realisaziun da la public corporate governance per il chantun Grischun: La regenza grischuna ha relaschà ina nova ordinaziun davart la realisaziun da la public corporate governance per il chantun Grischun ed ha mess en vigur quella per il 1. da schaner 2011. 
L' ordinaziun intenda ina relaziun equilibrada tranter la gestiun e la controlla da las participaziuns dal chantun Grischun. 
La finamira è quella da mantegnair ils interess chantunals e da stgaffir transparenza. 
En il rapport davart la public corporate governance ha la regenza prendì enconuschientscha da las midadas concernent ils princips ch' il cussegl grond ha proponì en la sessiun da december ed ha adattà correspundentamain ils princips. 
Ordinaziun davart las medias ed ils medis districtuals: La regenza grischuna ha relaschà ina nova ordinaziun davart las medias ed ils medis districtuals ed ha mess en vigur quella per il 1. da december 2010. 
Questa ordinaziun remplazza il reglament da servetsch per medias e per medis districtuals. Quel datescha da l' onn 1990 e na correspunda per gronda part betg pli al temp dad oz. 
La nova ordinaziun regla la procedura electorala, las premissas d' elecziun e las indemnisaziuns per las medias e per ils medis districtuals che adempleschan tranter auter funcziuns da la polizia da sanadad e da la medischina giudiziala. 
Da vischnancas e da regiuns 
Claustra-Serneus: La regenza ha approvà da princip la lescha davart la contingentaziun d' abitaziuns secundaras, concludida ils 30 da november 2008 da la vischnanca da Claustra-Serneus. 
La vischnanca è dentant vegnida incumbensada da reducir fin mez da l' onn 2013 il contingent d' abitaziuns secundaras da 3000 meters quadrat ad ina valur da 2000 fin 2300 meters quadrat per onn. 
Stierva: La revisiun parziala da la planisaziun locala, concludida da la vischnanca da Stierva ils 23 da fanadur 2010, vegn approvada. 
Contribuziuns chantunalas a differentas instituziuns 
Scola-dimora a Cuira: Il project per auzar il trantertract da la scola-dimora a Cuira, Masans, vegn approvà. 
A l' instituziun responsabla vegn garantida ina contribuziun chantunala da construcziun da maximalmain 321' 600 francs. 
Tgira da monuments: La restauraziun da la tur e dals mirs-santeri da la baselgia evangelica d' Almen vegn sustegnida cun ina contribuziun maximala da 99' 800 francs. 
Projects da vias 
La regenza ha approvà totalmain 1' 565' 000 francs per construir e per sanar ils suandants trajects da vias: 
- via d' Engiadina: lavurs d' impressari, access da Scuol ost 
- via da Pardomat: lavurs d' impressari, punt dal Rain anteriur, Pardomat 
Chaussas persunalas 
Beat Hunger, domicilià a Malans, manader da la partiziun " forza idraulica ", è vegnì elegì per il 1. da schaner 2011 sco vicemanader da l' uffizi d' energia e da traffic. 
Per la fin da l' onn 
L' onn 2010 ha la regenza grischuna gì 43 sesidas. 
En quellas ha ella prendì 1' 239 conclus ( onn precedent: 1' 267). 
A chaschun da sia ultima sesida ha la regenza prendì cumià da Claudio Lardi e da Stefan Engler, ils dus commembers da la regenza partents. 
Il presidi da la regenza vegn surpiglià il 1. da schaner 2011 da Martin Schmid, schef dal departament da finanzas e vischnancas. 
Vicepresidenta daventa Barbara Janom Steiner, scheffa dal departament da giustia, segirezza e sanadad. 
La regenza giavischa a tut las conburgaisas ed a tut ils conburgais bellas festas da Nadal e tut il bun per l' onn nov. 
Damain prestaziuns pervia da la nova lescha davart l'assicuranza cunter la dischoccupaziun
Cun l' introducziun da la nova lescha davart l' assicuranza cunter la dischoccupaziun per il 1. d' avrigl 2011 vegnan a perder ca. 10 pertschient da las persunas che retiran prestaziuns lur dretg da survegnir prestaziuns d' assicuranza. 
L' uffizi per industria, mastergn e lavur ( UCIML) vegn ad orientar en scrit las persunas pertutgadas che vivan en il Grischun. 
Ils 26 da settember 2010 han las votantas svizras ed ils votants svizzers acceptà a l' urna la revisiun da la lescha davart l' assicuranza cunter la dischoccupaziun. 
La revisiun ha l' intent da metter l' assicuranza puspè en in equiliber finanzial e da reducir ils debits. 
D' ina vart vegnan reducidas tschertas prestaziuns, da l' autra vart vegnan las deducziuns dal salari augmentadas da 2,0 sin 2,2 pertschient. 
Questas contribuziuns vegnan pajadas mintgamai per la mesadad da las patrunas e dals patruns sco er da las lavurantas e dals lavurants. 
Entradas pli autas tranter 126' 000 e 315' 000 francs vegnan engrevgiadas supplementarmain cun in pertschient da solidaritad. 
Il cussegl federal ha concludì il 1. d' october 2010 da metter en vigur la lescha revedida per il 1. d' avrigl 2011. 
A partir da quest termin vegnan ca. 10 pertschient da las persunas che retiran prestaziuns a perder lur dretg da survegnir prestaziuns d' assicuranza. 
Quai, perquai che lescha revedida resguarda pli fitg, quant ditg che la persuna respectiva ha lavurà en ina relaziun d' emploiada ed ha pajà sias premias, avant che pajar ils daners da dischoccupaziun. 
Las persunas che retiran prestaziuns da l' assicuranza cunter la dischoccupaziun vegnan orientadas ad ura 
Persunas che vivan en il Grischun e che perdan lur dretg da survegnir contribuziuns per il 1. d' avrigl 2011 vegnan orientadas en scrit dal UCIML la segunda mesadad da schaner. 
Il UCIML ch' è responsabel d' exequir la lescha davart l' assicuranza cunter la dischoccupaziun fa quint che ca. 300 persunas che vivan en il Grischun sajan pertutgadas. 
Il UCIML dat gronda paisa d' infurmar ad ura las persunas che retiran prestaziuns da l' assicuranza cunter la dischoccupaziun davart las novas regulaziuns. 
Tenor la lescha revedida davart l' assicuranza cunter la dischoccupaziun ha ina persuna assicurada da nov il dretg da survegnir maximalmain 260 diarias ( enfin ussa 400 diarias), sch' ella po cumprovar ch' ella haja pajà sias contribuziuns durant tut en tut 12 mais. 
En cas d' ina perioda da contribuziun da tut en tut 18 mais resta il dretg sco enfin ussa tar maximalmain 400 diarias. 
En cas da persunas sur 55 onns u en cas da persunas che retiran ina renta da la AI d' almain 40 pertschient vegn augmentada la perioda da contribuziun necessaria da 18 mais sin 24 mais en cas d' in dretg da survegnir 520 diarias. 
Ultra da quai vegnan reducidas las diarias da 260 a 90 en cas da persunas ch' èn liberadas d' ademplir la perioda da contribuziun. 
E la finala han persunas che n' han betg anc cumplenì il 25avel onn da vegliadetgna e che n' han naginas obligaziuns da mantegniment envers uffants il dretg da survegnir maximalmain 200 diarias. 
Il mussavia &quot;Domiciliaziun da vitgs da vacanzas e da hotels&quot; è cumparì
Ensemen cun ils chantuns Berna e Vallais sco er cun la confederaziun ( Innotour), ha l' uffizi per economia e turissem dal chantun Grischun laschà elavurar in mussavia davart la " Domiciliaziun da vitgs da vacanzas e da hotels ". 
Il mussavia ch' è in agid d' orientaziun per las vischnancas, per las autoritads e per ils promoturs da turissem è ussa avant maun en furma d' in document pratic stampà. 
Pussaivladads d' alloschament attractivas èn impurtantas per il Grischun sco chantun da turissem. 
Sin fundament dals differents basegns dals giasts han la nova furma d' alloschament " vitgs da vacanzas " e – sco ch' igl è tradiziun – vinavant er ils hotels ina impurtanza speziala. 
La domiciliaziun da tals projects è pretensiusa per tut las acturas ed ils acturs. 
Da l' evaluaziun dal lieu fin a la construcziun ed a la gestiun ston vegnir fatgs numerus scleriments e prendidas numerusas decisiuns. 
In agid d' orientaziun po esser in bun sustegn en quest connex. 
Ensemen cun ils chantuns Berna e Vallais, cun la confederaziun ( Innotour) sco er cun spezialistas e spezialists internaziunals per vitgs da vacanzas ha l' uffizi per economia e turissem dal chantun Grischun laschà elavurar in mussavia davart la " Domiciliaziun da vitgs da vacanzas e da hotels ". 
Il mussavia serva sco agid d' orientaziun e sco ovra da consultaziun per progredir en moda uschè segira sco pussaivel en process cumplitgads da planisaziun e da decisiun. 
Il mussavia che s' orientescha a la pratica e che cumpiglia en tut 84 paginas sa drizza spezialmain a vischnancas, ad autoritads ed a promoturs da turissem ed è ussa er avant maun sco document pratic. 
Il mussavia po vegnir retratg tar l' uffizi per economia e turissem: tel. 081'257'23'42, e-mail: info@awt.gr.ch. Il mussavia po er vegnir chargià giu da la pagina d' internet http://www.awt.gr.ch sco datoteca da PDF. 
In avegnir colleghial per la plazza aviatica regiunala da Samedan
Dapi la fin d' avust sa fatschentan represchentantas e represchentants dal chantun Grischun, da las vischnancas da l' Engiadin' ota, dal circul da l' Engiadin' ota, da l' organisaziun turistica Engiadina San Murezzan, da l' Engadin Airport SA, da l' uffizi federal d' aviatica civila, dal corp da guardias da cunfin sco er spezialistas e spezialists d' aviatica ( Swiss, eroport da Turitg ed universitad da Son Gagl) cun l' avegnir da la plazza aviatica regiunala en l' Engiadin' ota. 
Sco model organisatoric vegnint per garantir quest stabiliment d' infrastructura a lunga vista sa cristallisescha in nov model d' organisaziun cun integraziun dal maun public. 
Ina gruppa directiva ch' è vegnida installada ils 30 d' avust 2010 è sa fatschentada cun la garanzia da la cuntinuitad segira, durablamain stabila e confurma als basegns da la plazza aviatica regiunala, e quai sin fundament da l' impurtanza che la plazza aviatica regiunala a Samedan ha per il turissem e per l' economia publica. 
Er en connex cun las investiziuns modestas d' infrastructura, che servan principalmain a la segirezza dal manaschi, sa mussi che las contribuziuns dal maun public èn inevitablas per il mantegniment e per la gestiun da la plazza aviatica a lunga vista e per ses svilup confurm als basegns, quai en consequenza da la pitschna productivitad analogamain al traffic public. 
Igl è vegnì sviluppà in model organisatoric che separa organisatoricamain e giuridicamain ils equipaments d' infrastructura da la giestiunaria da la plazza aviatica. 
Sco structura da finamira èn previsas ina societad d' infrastructura dal maun public ed ina societad da manaschi privata. 
L' infrastructura e la proprietad funsila restan uschia cumplettamain en proprietad dal maun public respectivamain vegnan surdadas al maun public. 
La societad d' infrastructura incumbensescha la gestiunaria da la plazza aviatica d' enfin ussa sco interpresa privata en il rom d' ina cunvegna da prestaziun cun la gestiun da la plazza aviatica regiunala. 
Sin questa basa duai la dimensiun dal manaschi da la plazza aviatica vegnir segirada durablamain ed eventualmain vegnir sviluppada vinavant confurm als basegns. 
Las tractativas detagliadas vegnan manadas sin basa da questa cunvegna da princip durant las proximas emnas. 
Il concept definitiv po probablamain vegnir preschentà fin la primavaira 2011. 
Quest concept vegn a furmar la basa per l' approvaziun tras il maun public. 
Communicaziun da la regenza dals 13 da schaner 2011
En il chantun Grischun duai vegnir introducì il model armonisà da contabilitad MAC2 per l' onn da preventiv 2013. 
Quai è l' intenziun da la regenza grischuna che ha lantschà la consultaziun davart quest project. 
Ultra da quai ha la regenza formulà sias respostas tar projects da consultaziun da la confederaziun. 
La consultaziun per introducir il model armonisà da contabilitad MAC2 è lantschada 
Per l' onn da preventiv 2013 duai il chantun Grischun introducir il model armonisà da contabilitad MAC2. 
La regenza grischuna ha deliberà il sboz per ina revisiun totala da la lescha chantunala davart las finanzas e davart la surveglianza da las finanzas per la consultaziun. 
A partir da l' onn 1986 han las vischnancas ed a partir da l' onn 1988 il chantun Grischun introducì successivamain il model armonisà da contabilitad ( MAC1) per lur rendaquints. 
Las pretensiuns envers la contabilitad publica èn sa sviluppadas en il fratemp. 
La conferenza dals directurs chantunals da finanzas ( CDF) ha deliberà il schaner 2008 il nov manual MAC2. 
Quest manual cuntegna en tut 20 recumandaziuns tecnicas che represchentan ils standards minimals che duain vegnir ademplids da tut las communitads publicas. 
La CDF recumonda als chantuns ed a las vischnancas da realisar il MAC2 uschè svelt sco pussaivel, il pli tard entaifer 10 onns. 
L' introducziun dal MAC2 porta en differents secturs novs elements per il rendaquint. 
Tranter auter vegn amplifitgada l' agiunta al quint annual cun in quint da cash flow, cun ina glista da las participaziuns sco er cun ina cumprova da l' agen chapital. 
Medemamain daventi obligatoric da far ina contabilitad da la facultad investida. 
Novaziuns resultan er d' ina cumprova dal gudogn e da la perdita da plirs stgalims, d' in nov plan dals contos armonisà, da la valitaziun da la facultad da finanzas e da la facultad administrativa sco er da las amortisaziuns. 
Il MAC2 ha en emprima lingia l' intenziun da cuntanscher dapli transparenza davart la situaziun effectiva da la facultad, da las finanzas e da la rendita. 
A medem temp vegnan adattadas las metodas da rendaquint dal maun public a quellas da l' economia privata. 
Il sboz qua avant maun sa basa sin il model d' ina lescha da finanzas da la CDF tenor il MAC2. 
Las novas disposiziuns duain entrar en vigur per il 1. d' avrigl 2012, per ch' il chantun possia realisar il MAC2 per l' onn da preventiv 2013. 
Per quest termin duai er esser avant maun la basa per introducir il MAC2 tar las vischnancas, tar las vischnancas burgaisas, tar las corporaziuns regiunalas e tar las corporaziuns da vischnancas. 
Igl è previs da rimnar experientschas cun vischnancas da model e d' adattar ils rendaquints da tut las vischnancas grischunas al standard nov, e quai entaifer 5 onns suenter ch' il MAC2 è vegnì introducì tar il chantun. 
Dals documents da consultaziun poi vegnir prendì invista sin la pagina d' internet dal departament da finanzas e da vischnancas ( /RM/instituziuns/administraziun/dfg/ds/projects/consultaziuns/Seiten/HRM2.aspx). 
La consultaziun dura fin ils 15 d' avrigl 2011. 
L' adattaziun da la lescha federala d' energia vegn sustegnida 
La regenza grischuna approvescha la midada da la lescha d' energia che la confederaziun propona. 
Per rinforzar l' effizienza energetica duai la confederaziun survegnir ussa la pussaivladad da relaschar directamain pretensiuns minimalas per implants, per vehichels e per apparats. 
Sco la regenza scriva en sia resposta a la confederaziun survegn il cussegl federal qua tras in bun instrument per pudair reagir en cas da basegn adequatamain e directamain envers las midadas da l' economia da martgà ed envers las cundiziuns generalas da la politica. 
Las experientschas mussan che las modas da proceder anteriuras n' han betg manà a la finamira giavischada. 
Fin ussa preveseva la lescha d' energia d' empruvar da cuntanscher l' emprim cunvegnas da finamiras voluntaras per augmentar l' effizienza energetica. 
Pir en segunda lingia duain vegnir relaschadas prescripziuns da diever, e quai er mo sche la via voluntara n' ha betg manà al success giavischà. 
Las novas sancziuns che la confederaziun prevesa per cas da desditga abusiva vegnan acceptadas mo per part 
La regenza grischuna va d' accord mo per part cun la revisiun parziala dal dretg d' obligaziuns che la confederaziun propona areguard las sancziuns en cas da desditga abusiva u nungiustifitgada. 
Il sboz preliminar ha la finamira da rinforzar la protecziun cunter la desditga. 
Tranter auter vegni proponì d' augmentar l' indemnisaziun – en il cas d' ina desditga abusiva u nungiustifitgada – da maximalmain 6 a maximalmain 12 salaris mensils. 
La regenza n' oppona nagut a questa novaziun, sco ch' ella constatescha en sia resposta a la confederaziun. 
Ella sa dumonda dentant, sche quest augment po avair in effect starmentant sin il patrun. In tal effect pudess eventualmain avair per consequenza ch' i diminuissan desditgas abusivas u nungiustifitgadas. 
Perencunter refusescha la regenza la proposta che desditgas per motivs economics duain esser en il futur abusivas, sch' ina represchentanza elegida dals lavurants è pertutgada da quai. 
A la regenza pari che la protecziun actuala da las represchentanzas dals lavurants saja suffizienta. 
Ina revisiun en quest punct avess per consequenza ch' i resultass ina favurisaziun excessiva da las represchentanzas dals lavurants. 
Da vischnancas e da regiuns 
Bregaglia: La constituziun dal circul da la Bregaglia dals 18 da november 2010 vegn approvada. 
Cadi: La constituziun dal circul da la Cadi dals 28 da november 2010 vegn approvada. 
Tavau: La revisiun parziala da la constituziun communala da la vischnanca da Tavau, concludida a la votaziun communala dals 26 da settember 2010, vegn approvada. 
Contribuziuns chantunalas a differentas instituziuns 
Chasa da persunas attempadas e da tgira Surlej ad Arosa: Il project preliminar per substituir l' edifizi da la chasa da persunas attempadas e da tgira Surlej ad Arosa vegn approvà. 
Cun resalva da l' approvaziun definitiva dal project e da la garanzia da la finanziaziun restanta vegn garantida ina contribuziun chantunala da maximalmain 6' 500' 000 francs al project da construcziun che cumpiglia 40 letgs da tgira renconuschids. 
Center per pedagogia speziala Giuvaulta: Il program da spazi per sanar l' edifizi principal, las gruppas d' abitar e la chasa dals manaders dal center per pedagogia speziala Giuvaulta vegn approvà. 
Cun resalva da l' approvaziun dal project preliminar e da la garanzia da la finanziaziun restanta vegn empermessa al project ina contribuziun chantunala da construcziun da maximalmain 4' 876' 000 francs. 
Novs documents da legitimaziun per persunas estras cun datas biometricas
Il svilup e la realisaziun da la cunvegna davart l' associaziun da la Svizra a la reglamentaziun da Schengen/Dublin ha ulteriuras consequenzas per la populaziun estra. 
A partir dals 24 da schaner 2011 vegnan fatgs novs documents da legitimaziun per persunas estras cun datas biometricas. 
Per ils 24 da schaner 2011 metta il cussegl federal en vigur las novas disposiziuns da la legislaziun davart las persunas estras. 
Necessarias èn questas midadas pervia dal svilup da la cunvegna davart l' associaziun da la Svizra a la reglamentaziun da Schengen/Dublin. 
Persunas che n' èn betg burgaisas d' in stadi da la UE survegnan a partir da questa data in nov document da legitimaziun per persunas estras cun datas biometricas, sch' ellas sa trategnan pli ditg che 4 mais en Svizra e sch' ellas na pon betg sa referir a la cunvegna davart la libra circulaziun da persunas. 
Requirentas e requirents d' asil èn exceptads. 
La vischnanca sto controllar l' identitad da la persuna. 
Perquai sto la dumonda vegnir inoltrada persunalmain a la controlla d' abitantas e d' abitants cumpetenta. 
En il chantun Grischun vegnan las persunas estras alura clamadas per fixar in termin tar in center da documents d' identitad. 
La registraziun da las datas biometricas ha lieu en in dals centers da documents d' identitad gia existents a Cuira ed a Zernez, nua che era burgaisas svizras e burgais svizzers pon laschar registrar lur datas biometricas per il pass svizzer. 
La visita d' in center da documents d' identitad è uschia stringentamain necessaria er per las burgaisas ed ils burgais esters da terzs stadis. 
Las datas biometricas èn valaivlas per tschintg onns e vegnan arcunadas per la producziun da novs documents d' identitad. 
Las legitimaziuns existentas da persunas estras restan valaivlas e vegnan pir remplazzadas tras in nov document da legitimaziun per persunas estras cun datas biometricas, sch' ellas scadan. 
Novas taxas 
Il mument che la novaziun da la cunvegna davart l' associaziun entra en vigur introducescha la confederaziun in nov model da taxas. 
La taxa singula per in document da legitimaziun sa cumpona d' ina taxa da permissiun, d' ina taxa d' emissiun e d' ina taxa per registrar datas biometricas. 
Communicaziun da la regenza dals 20 da schaner 2011
La regenza grischuna ha relaschà in reglament per la cumissiun d' integraziun ch' è vegnida installada da nov l' onn passà. 
Il reglament regla tranter auter las incumbensas da quest gremi spezialisà. 
Ultra da quai ha la regenza reducì las contribuziuns per il fond cunter epidemias d' animals ed adattà las prescripziuns da pestga. 
Dal rest ha la regenza formulà sias posiziuns tar projects da consultaziun da la confederaziun. 
Relaschà in reglament per la cumissiun d' integraziun 
La regenza grischuna ha relaschà in reglament per la nova cumissiun d' integraziun e mess en vigur quel per il 1. da favrer 2011. 
Il reglament regla tranter auter las incumbensas sco er la cumposiziun e l' elecziun da la cumissiun d' integraziun ch' è vegnida installada da la regenza il mars 2010. 
Il gremi spezialisà ha ina vasta basa, sa cumpona da maximalmain 20 commembras e commembers e duai sustegnair il post spezialisà per l' integraziun sco er cussegliar la regenza. 
La finamira è quella da promover l' integraziun da la populaziun residenta estra. 
En il chantun Grischun fixescha la regenza ils secturs da promoziun e la direcziun strategica da la promoziun chantunala da l' integraziun. 
Sco gremi professiunal ademplescha la cumissiun d' integraziun – sut la direcziun da l' incumbensada chantunala d' integraziun – ina funcziun consultativa pertutgant ils temas relevants per l' integraziun e gida a priorisar ils champs d' acziun da la promoziun chantunala da l' integraziun. 
Ultra da quai procuran las commembras ed ils commembers da la cumissiun ch' ils interess da la promoziun da l' integraziun vegnian communitgads en lur secturs. Uschia introduceschan els ina vista exteriura professiunala e fundada en la lavur chantunala d' integraziun. 
Las contribuziuns per il fond cunter epidemias d' animals vegnan reducidas 
La regenza grischuna ha concludì da puspè reducir a partir da l' onn 2011 las contribuziuns annualas per il fond cunter epidemias d' animals. 
Questa reducziun è pussaivla, perquai che la campagna da vaccinaziun cunter la malsogna da la lieunga blaua n' ha betg pli lieu en l' avegnir. 
Qua tras crodan davent custs annuals dad 1' 100' 000 francs. 
Las contribuziuns da las possessuras e dals possessurs d' arments sa reduceschan da 10 a 6 francs per animal, per las possessuras e per ils possessurs da nursas e da chauras sa reduceschan las contribuziuns da 3 a 2 francs per animal. 
La contribuziun da las vischnancas vegn reducida da 6.50 a 4.50 francs per arments e da 4 a 2 francs per nursas e per chauras. 
L' ultima giada èn las contribuziuns vegnidas adattadas l' onn 2008. 
Quella giada eran las contribuziuns vegnidas auzadas pervia dal project da cumbat cunter la malsogna da la lieunga blaua che ha durà 3 onns. 
Las prescripziuns da pestga vegnan adattadas 
La regenza grischuna ha approvà ina revisiun parziala da las prescripziuns da pestga e mess en vigur quella per il 1. da favrer 2011. 
Tgi che na consegna betg u memia tard la statistica da pestga na vegn da nov betg pli chastià en la procedura penala administrativa, mabain en la procedura da multas disciplinaras. 
La multa disciplinara importa 100 francs, sche la carta da statistica na vegn betg consegnada, e 50 francs, sch' ella vegn consegnada memia tard. 
Las prescripziuns da pestga han stuì vegnir adattadas, perquai ch' il cudesch da procedura penala svizzer ed ils relaschs executivs chantunals correspundents èn entrads en vigur il 1. da schaner 2011. 
La regenza è cunter la proposta da midar la lescha davart ils documents d' identitad 
La regenza grischuna n' è betg d' accord cun l' adattaziun da la lescha davart ils documents d' identitad che vegn proponida da la cumissiun da las instituziuns politicas dal cussegl naziunal. 
Tenor questa adattaziun pudessan cartas d' identitad convenziunalas betg biometricas senza chip vegnir retratgas er vinavant tar las vischnancas. 
En sia resposta da consultaziun dumonda la regenza la confederaziun da desister da questas novaziuns proponidas. 
Suenter la midada da la lescha davart ils documents d' identitad, ch' è entrada en vigur il 1. da mars 2010, pon las cartas d' identitad vegnir retratgas a partir dal 1. da mars 2012 mo pli tar las autoritads chantunalas emettentas. 
La decisiun, sch' i pon vegnir emessas er vinavant cartas d' identitad betg biometricas, vegn surdada tras la lescha a la cumpetenza dal cussegl federal. 
Il sboz da la cumissiun da las instituziuns politicas dal cussegl naziunal prevesa da midar la lescha davart ils documents d' identitad uschia, ch' ils chantuns pon d' ina vart decider sezs, sch' els vulan eventualmain laschar retrair ils documents d' identitad tar la vischnanca da domicil, e ch' i pon da l' autra vart vegnir retratgas – sin dumonda – vinavant cartas d' identitad senza chip. 
Sco quai che la regenza punctuescha, ha il pievel svizzer votà ils 17 da matg 2009 sur da la lescha davart ils documents d' identitad ch' è ussa en vigur, e las midadas planisadas sajan stadas en discussiun gia en il cumbat da votaziun. 
Per la regenza na pari perquai betg dad esser inditgà da reveder la lescha gia curt suenter la votaziun dal pievel. 
Ultra da quai renviescha la regenza al fatg ch' ils chantuns han gia fatg fitg grondas investiziuns per la midada. 
Uschia ha il chantun investì tut en tut passa 2 milliuns francs per ils novs centers da documents d' identitad en il Grischun. 
Sch' i vegniss renunzià d' emetter las cartas d' identitad en moda centralisada, fissan quests centers per gronda part danvanz. 
Tras l' emissiun dals documents d' identitad en ils centers sa laschan ultra da quai er evitar custs nunnecessaris tar las petentas e tar ils petents. 
La regenza sustegna l' approvaziun da la convenziun europeica da la cuntrada 
La regenza grischuna sustegna ils plans da la confederaziun d' approvar la convenziun dal cussegl da l' Europa davart la cuntrada. 
Cunter la ratificaziun da la convenziun europeica da la cuntrada na dettia naginas objecziuns ord vista da la regenza, sco ch' ella scriva en sia resposta da consultaziun a la confederaziun. 
La convenziun dals 20 d' october 2000, ch' è vegnida ratifitgada gia da 31 dals 47 stadis commembers dal cussegl da l' Europa, parta d' ina chapientscha moderna da la cuntrada. 
Ella na sa restrenscha betg mo a la valur ecologica e culturala da la cuntrada, mabain suttastritga er sia impurtanza per il bain da la populaziun e sco spazi economic. 
Ord vista da la regenza na vul la convenziun betg mo proteger en moda unilaterala la cuntrada, mabain er dar impuls per la tgira, per la planisaziun e per il svilup da las cuntradas cun resguardar l' idea da la persistenza. 
Er la regenza è dal rest da l' avis da la confederaziun, numnadamain che la basa instituziunala e giuridica e ch' ils instruments da realisaziun da la confederaziun e dals chantuns tegnian quint gia oz da las finamiras da la convenziun. 
Ord quest puntg da vista na chaschuna la convenziun nagin basegn d' agir giuridic u organisatoric supplementar per la confederaziun e per ils chantuns. 
Da vischnancas e da regiuns 
Grüsch: La nova constituziun communala da la vischnanca da Grüsch dals 26 da november 2010 vegn approvada. 
Mesauc: La revisiun parziala da la constituziun communala da la vischnanca da Mesauc, concludida da la radunanza communala ils 30 da november 2010, vegn approvada. 
Val Müstair: La revisiun parziala da la constituziun communala da la vischnanca da Val Müstair, concludida tras la votaziun a l' urna dals 19 da december 2010, vegn approvada. 
Zuoz: La revisiun parziala da la constituziun communala da la vischnanca da Zuoz, concludida da la radunanza communala ils 8 da december 2010, vegn approvada. 
Arosa: La revisiun parziala da la planisaziun locala da la vischnanca d' Arosa dals 24 d' october 2010 vegn approvada. 
Breil: La revisiun parziala da la planisaziun locala da la vischnanca da Breil, ch' è vegnida concludida da la radunanza communala ils 4 da zercladur 2010 e che sa referescha al project per construir in vitg da vacanzas, vegn approvada. 
Flem: La revisiun parziala da la planisaziun locala, concludida da la vischnanca da Flem ils 13 da zercladur 2010, vegn approvada. 
Contribuziuns chantunalas a differentas instituziuns 
Chasa da persunas attempadas e da tgira Tumleastga a Farschno: Per engrondir e per renovar la chasa da persunas attempadas e da tgira da la Tumleastga a Farschno, cun midar chombras da dus letgs en chombras d' in letg, vegn garantida ina contribuziun chantunala d' investiziun da 720' 000 francs. 
Scola professiunala a Cuira: Il project da construcziun per la realisaziun d' ina stanza d' informatica en la scola professiunala a Cuira vegn approvà e sustegnì cun ina contribuziun chantunala da maximalmain 228' 700 francs. 
11. festa da musica populara: La 11. festa federala da musica populara dals 9 fin ils 11 da settember 2011 a Cuira vegn sustegnida cun ina contribuziun da maximalmain 200' 000 francs en furma d' ina garanzia da deficit. 
Forum economic dal Grischun: Al forum economic dal Grischun vegn garantida ina contribuziun chantunala da totalmain 360' 000 francs u dad annualmain 120' 000 francs per ils onns 2011 fin 2013. 
Institut per la perscrutaziun dal turissem e dal temp liber: A l' institut per la perscrutaziun dal turissem e dal temp liber vegn garantida ina contribuziun chantunala da totalmain 400' 000 francs u dad annualmain 100' 000 francs per realisar la cunvegna da prestaziun dals onns 2011 fin 2014. 
Tests da las sirenas, mesemna, ils 2 da favrer 2011
Mesemna, ils 2 da favrer 2011, ha lieu en tut la Svizra il test annual da las sirenas: las 13.30 il " alarm general " e las 14.15 il " alarm dad aua ". 
Cun ils tests da las sirenas vegn d' ina vart controllada la prontezza da funcziun da las sirenas e da l' autra vart po la populaziun emprender d' enconuscher ils differents signals d' alarm, cun ils quals ella vegn alarmada en cas da privel acut. 
1. Alarm general 
Il " alarm general " vegn dà en tut il chantun da las vischnancas, e quai a las 13.30. A las 14.00 vegn dà anc ina giada il " alarm general " en tut il chantun. 
Quest alarm serva ad examinar il telecumond da la sirena. 
Il " alarm general " è in tun urlant che va si e giu e che dura ina minuta. 
I na ston vegnir prendidas naginas mesiras da cumportament e da protecziun. 
Sch' il signal " alarm general " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun tadlar radio, suandar ils avis da las autoritads ed infurmar las vischinas ed ils vischins. 
2. Alarm dad aua 
Il " alarm dad aua " vegn dà cun las sirenas da l' alarm dad aua a las 14.15. I sa tracta d' in tun bass interrut regularmain che dura sis minutas. 
I na ston vegnir prendidas naginas mesiras da cumportament e da protecziun. 
L' alarm dad aua resuna mo en l' intschess da mirs da fermada. 
Dals plans da fugia en cas d' alarm dad aua pon ins prender invista tar questas vischnancas. 
Sch' il signal " alarm dad aua " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun bandunar immediatamain il territori periclità. 
Ulteriuras infurmaziuns e reglas da cumportament sa chattan sin las ultimas paginas da mintga cudesch da telefon sin il fegl d' infurmaziun. 
La populaziun vegn supplitgada d' avair chapientscha per las dischagreabladads en connex cun las controllas da sirenas. 
Situaziun da taxas en las vischnancas grischunas: Il provediment d'aua e las auas persas èn plitost favuraivels, ils ruments plitost chars
L' uffizi per la natira e l' ambient ha scrit in rapport davart la situaziun da taxas tar il provediment d' aua, tar l' allontanament d' aua persa e tar l' allontanament da ruments en las vischnancas grischunas. 
Quest spievel da taxas, ch' è vegnì fatg per l' emprima giada, mussa ch' il provediment d' aua e l' allontanament d' aua persa èn, en cumparegliaziun cun la media svizra, en il chantun Grischun plitost favuraivels, percunter è l' allontanament da ruments plitost char. 
Las differenzas da taxas magari grondas tranter las singulas vischnancas dattan en egl. 
Las Grischunas ed ils Grischuns pajan radund 60 milliuns francs taxas periodicas per onn per il provediment d' aua, per l' allontanament d' auas persas e per l' allontanament da ruments. 
Quai è in motiv per prender la situaziun da taxas pli precis sut la marella. 
Il spievel da taxas da las vischnancas grischunas che l' uffizi per la natira e l' ambient ha fatg mussa che las abitantas ed ils abitants pajan en media las suandantas taxas per persuna e per onn: 50 francs per il provediment d' aua, 100 francs per l' allontanament d' auas persas e 130 francs per l' allontanament da ruments. 
En cumparegliaziun cun la media svizra custa l' aua en il Grischun mo la mesadad e l' allontanament d' auas persas è per in quart pli favuraivla. 
Percunter èn las taxas per l' allontanament da ruments en il Grischun per radund in quart pli charas ch' en la media da la Svizra. 
L' autezza da las taxas sto vegnir controllada periodicamain, quai d' ina vart per segirar il mantegniment cuntinuà da la valur dals stabiliments per il provediment d' aua e per l' allontanament d' auas persas e da l' autra vart per pudair nizzegiar ils potenzials d' augmentar l' effizienza e da sbassar ils custs. 
L' emprim spievel da taxas da las vischnancas grischunas 
Ina pretensiun ch' è vegnida fixada l' onn 1997 en la lescha chantunala davart la protecziun da las auas determinescha che las taxas d' aua persa ston vegnir fixadas tenor il princip dal chaschunader, cun las entradas da las taxas sto vegnir garantì il mantegniment e – suenter la fin da la durada da vita – la renovaziun dals chanals d' aua persa e dals stabiliments da nettegiament. Quella pretensiun è er stada decisiva per l' elavuraziun da l' emprim spievel da taxas. 
Perquai sto il chantun sco autoritad da surveglianza da la protecziun da las auas segirar che las taxas èn autas avunda per pudair garantir da tut temp il funcziunament dals stabiliments. 
Il survegliader dals pretschs prenda sut la marella las taxas da tut in' autra vart: El vul evitar che summas da chapital memia autas sa plunan tras taxas memia autas e che quellas vegnan duvradas da las vischnancas per auters intents. 
Il spievel da taxas serva er a las vischnancas a valitar lur situaziun da taxas tras la cumparegliaziun cun autras vischnancas. 
Grondas differenzas d' ina vischnanca a l' autra 
I n' è betg simpel da cumparegliar taxas communalas, damai che gia ils criteris che las vischnancas dovran per fixar las taxas sa differenzieschan fermamain. 
Per quai motiv sa basa la cumparegliaziun da las taxas sin uschenumnadas chasadas da model che han valurs fixadas tar tut ils criteris duvrads. 
Tranter la vischnanca la pli favuraivla e la vischnanca la pli chara variescha l' autezza da las taxas periodicas annualas fermamain. 
Tar il provediment d' aua per il factur 18, tar l' allontanament d' aua persa per il factur 28 e tar l' allontanament da ruments tuttina anc per il factur 4. 
Las bleras vischnancas pretendan ina taxa fundamentala annuala ed ina taxa annuala tenor la quantitad. 
La taxa fundamentala è indispensabla per pudair segirar ils custs dal mantegniment da la valur, cunzunt per las vischnancas cun bler turissem. 
Las taxas èn mo ina part d' in model da calculaziun e d' ina strategia da finanziaziun 
Cun las entradas da las taxas ston las vischnancas finanziar la construcziun, il funcziunament, il mantegniment, la sanaziun ed il remplazzament dals stabiliments dal provediment d' aua e da l' allontanament d' aua persa. 
La durada da vita da las differentas parts dals stabiliments variescha tranter 15 fin 80 onns. 
Per la renovaziun e per la substituziun dals differents stabiliments d' infrastructura resultan tut tenor la structura da vegliadetgna custs fitg irregulars. 
Gronds sigls da taxas n' èn betg giavischads ed èn malvesids tar las abitantas e tar ils abitants. 
Per ina planisaziun da taxas prevesenta e per ina strategia da finanziaziun dovri in model da calculaziun adattà. 
Il chantun metta a disposiziun in model correspundent a las vischnancas e sustegna ellas tar la tscherna d' ina strategia da finanziaziun adattada. 
Taxas da ruments pretendan ina controlla da la rentabilitad 
Igl è grev da suandar las grondas differenzas da taxas d' ina vischnanca a l' autra, dentant era d' ina corporaziun per la gestiun da ruments a l' autra. 
Tar la fixaziun n' èn taxas supplementaras per las rimnadas separadas betg registradas. 
En diversas vischnancas vegnan pretendidas taxas supplementaras per las rimnadas separadas, autras vischnancas finanzieschan las rimnadas separadas cun las taxas fundamentalas. 
Quai po per part declerar las differenzas. 
Per eruir la raschun per las differenzas da pretsch èn necessarias retschertgas pli profundas. 
L' uffizi per la natira e l' ambient vegn a lantschar in project da benchmarking correspundent. 
En collavuraziun cun las vischnancas e cun las corporaziuns per la gestiun da ruments stoi vegnir retschertgà, co che la raschun per las grondas differenzas da taxas po vegnir declerada e sche correcturas ston eventualmain vegnir iniziadas. 
Infurmaziun per las redacziuns: 
Il rapport davart il spievel da taxas en il chantun Grischun chattais Vus en l' internet sut http://www.anu.gr.ch. 
Infurmaziuns davart il quint da taglia provisoric
Quests dis vegnan tramess ils quints da taglia provisorics per la confederaziun, per il chantun e per numerusas vischnancas. 
I sa tracta dals quints da l' onn fiscal 2010. Quests quints ston vegnir pajads fin la fin da mars; il quint da las taglias chantunalas po vegnir pajà en duas ratas per la fin da favrer e per la fin d' avrigl. 
La facturaziun definitiva ha lieu pir pli tard, cura che la decleraziun da taglia è entrada, cura ch' ella è vegnida controllada e cura che l' onn fiscal 2010 è vegnì taxà. 
Il quint da taglia provisoric sa basa sin ils facturs d' entradas e da facultad da l' ultima decisiun da taxaziun u da l' ultima decleraziun da taglia. 
Là, nua che las cifras han midà ferm, po vegnir dumandada ina facturaziun modifitgada. 
Ils pajataglias pon pretender quella en scrit tar l' uffizi communal da taglia cumpetent. 
En quest connex sto vegnir resguardà che indicaziuns fallidas davart las relaziuns effectivas pon avair per consequenza ch' i dat in tschains da retard. 
Sch' i resulta ina prestaziun fiscala da main che 300. – francs per suveranitad fiscala ( confederaziun, chantun e per part vischnancas) dals facturs da taglia enconuschents, vegni desistì – per motivs da custs – da far ina facturaziun provisorica. 
En quests cas vegnan las taglias messas a quint pir suenter che la taxaziun è vegnida fatga. 
Per la facturaziun dals 24 da schaner èn vegnids producids en total 273' 036 quints ( confederaziun: 65' 365; chantun: 112' 387; vischnancas: 95' 284). 
Quests quints èn vegnids pachetads en 133' 995 cuvertas; per la confederaziun, per il chantun e ( per part) per las vischnancas vegnan els pachetads en ina cuverta communabla. 
En tut èn vegnidas duvradas 4.42 tonnas palpiri. 
Per motivs da custs èn ils quints vegnids tramess per posta B e consegnads ils 21 da schaner a la posta; la posta dovra maximalmain sis dis da lavur per distribuir la spediziun en massa. 
Ils quints 2010 èn vegnids producids cun il nov program d' informatica per l' incassament da taglia. 
Quest program substituescha ina soluziun d' informatica ch' è gia 30 onns veglia e che resta en funcziun mo pli per ils onns fiscals anteriurs. 
La stampa e l' emballadi dals quints vegnan fatgs entaifer il chantun tar l' uffizi d' informatica. 
Per quest intent stattan a disposiziun dus ferms stampaders da laser cun ina prestaziun per ura da ca. 9' 000 paginas ( 4' 500 fegls stampads da tuttas duas varts) sco er in sistem da pachetar en cuvertas cun ina prestaziun da var 3' 000 cuvertas ( che cuntegnan mintgamai in quint fiscal federal, chantunal e per part er communal) per ura. 
Communicaziun da la regenza dals 27 da schaner 2011
A chaschun da sia ultima sesida ha la regenza grischuna formulà sia posiziun davart il cuntraproject tar l' iniziativa dal pievel " giuventetgna + musica ". 
Ella sustegna il cuntraproject da la cumissiun dal cussegl dals chantuns per scienza, educaziun e cultura. 
Ultra da quai ha la regenza tractà differentas fatschentas da vischnancas e da regiuns. 
Sustegn per il cuntraproject tar l' iniziativa dal pievel " giuventetgna + musica " 
La regenza grischuna sustegna il cuntraproject direct tar l' iniziativa dal pievel " giuventetgna + musica ". 
Quai scriva ella a la confederaziun en sia resposta da consultaziun davart il cuntraproject ch' è vegnì elavurà da la cumissiun dal cussegl dals chantuns per scienza, educaziun e cultura. 
Tras il cuntraproject duai vegnir mantegnida la suveranitad dals chantuns en dumondas da scola, ma tuttina duai vegnir garantì ch' ils uffants e giuvenils da tut las gruppas socialas hajan access a l' instrucziun da musica. 
En l' avegnir duai la furmaziun musicala vegnir promovida confurm a la constituziun communablamain da la confederaziun e dals chantuns. 
Tenor la proposta da la cumissiun dal cussegl dals chantuns duai la confederaziun fixar sulettamain ils princips da la furmaziun musicala ordaifer la scola, entant che l' instrucziun da musica en las scolas duai restar en il champ da cumpetenza dals chantuns. 
Tenor l' avis da la regenza stoi vegnir separà cleramain tranter ils champs da cumpetenza da la confederaziun e dals chantuns en il sectur da la scola. 
Uschia stoi per exempel esser e restar chaussa dals chantuns da fixar il dumber da lecziuns. 
Tenor l' opiniun da la regenza stuess il medem valair er per l' instrucziun da sport. 
Ordaifer la scola ston plinavant vegnir rinforzadas en mintga cas las stentas da las scolas da musica en il rom da la lescha federala davart la promoziun da la cultura. 
Independentamain da las relaziuns finanzialas stoi esser pussaivel per tut ils giuvenils d' emprender in instrument da lur tscherna. 
Er en vista a la gronda impurtanza da l' instrucziun artistica sustegna la regenza expressivamain il cuntraproject. 
Da vischnancas e da regiuns 
Bregaglia e Val Puschlav: Per il manaschament regiunal vegn garantida a la vischnanca da Bregaglia ed a la regiun Val Puschlav – per la perioda 2011 fin 2015 – ina contribuziun totala da maximalmain 825' 000 francs u da 165' 000 francs per onn en il rom da la nova politica regiunala da la confederaziun ( NPR). 
Nufenen: Il project per revitalisar il Rain posteriur en il Enisch Boden a Nufenen vegn approvà. 
Als custs per l' emprim project parzial vegnan concedidas contribuziuns federalas e chantunalas da maximalmain 350' 000 francs. 
Sursaissa: La revisiun parziala da la planisaziun locala da la vischnanca da Sursaissa, ch' è vegnida concludida da la radunanza communala ils 11 da december 2009 e che sa referescha al project per construir in center d' hotel e da sanadad en il territori da Chanzla, vegn approvada. 
Projects da vias 
La regenza ha approvà totalmain 3' 083' 000 francs per construir e per sanar il suandant traject da via: 
- via dal Flüela: lavurs d' impressari e da cuvrida, stortas, Russatsch 
Elegì nov directur dal museum d'art dal Grischun
Il departament d' educaziun, cultura e protecziun da l' ambient ha elegì Stephan Kunz sco nov directur dal museum d' art dal Grischun. 
El surpiglia la direcziun dal museum d' art dal Grischun il 1. d' october 2011. 
Stephan Kunz ch' è domicilià a Wettingen è vegnì elegì dal departament d' educaziun, cultura e protecziun da l' ambient sco nov directur dal museum d' art dal Grischun. 
El è il successur da Beat Stutzer che ha manà il museum dapi l' onn 1982 e che va en pensiun anticipada per la fin da settember 2011. 
Kunz, ch' è naschì l' onn 1962, ha studegià istorgia d' art, germanistica e filosofia a Turitg ed a Berlin. 
Dapi l' onn 1988 è el activ en la chasa d' art da l' Argovia, tranter auter sco curatur e dapi l' onn 2003 sco vicedirectur. 
En quest connex è el stà participà decisivamain a l' engrondiment da la chasa d' art da l' Argovia ed a l' elavuraziun d' in nov concept da gestiun. 
Ultra da quai ha el lavurà en differents gremis ed en differentas fundaziuns ed è stà engaschà per l' art en la publicitad. 
Kunz surpiglia la direcziun dal museum d' art dal Grischun il 1. d' october 2011. 
La cumissiun per politica da stadi e strategia sustegna la refurma communala e territoriala
La cumissiun per politica da stadi e strategia dal cussegl grond ha predeliberà il rapport e la missiva davart la refurma communala e territoriala. 
Ella beneventa l' intenziun da la regenza d' adattar las structuras statalas en il chantun Grischun a las necessitads actualas. 
Sco segunda fatschenta ha la cumissiun predeliberà la missiva davart l' iniziativa chantunala dal pievel " Per elecziuns pli gistas en il cussegl grond " ( iniziativa da proporz) ed ha deliberà la fatschenta en il senn da las dumondas da la regenza per mauns dal cussegl grond. 
Il cussegl grond vegn a tractar las duas fatschentas en la sessiun da favrer 2011. 
Durant dus dis da sesida, sut il presidi dal commember dal cussegl grond Urs Marti ed en preschientscha dal president da la regenza Martin Schmid, ha la cumissiun per politica da stadi e strategia predeliberà il rapport e la missiva davart la refurma communala e territoriala ed als ha alura deliberà per mauns dal cussegl grond. 
Per savair ademplir sias incumbensas uschè independentamain, uschè manaivel a las burgaisas ed als burgais, uschè effizientamain ed uschè favuraivlamain sco pussaivel beneventa la cumissiun la veglia da la regenza d' adattar las structuras statalas consequentamain a las pretensiuns d' ademplir ils duairs sco er da rinforzar la capacitad da prestaziun, la forza da l' atgna finanziaziun e la responsabladad da l' atgna finanziaziun da las vischnancas politicas. 
Medemamain sustegna la cumissiun las intenziuns da la regenza da meglierar las premissas per concepir da nov la gulivaziun da finanzas interchantunala sco er da simplifitgar las structuras sin il plaun regiunal, per che la transparenza e la segirezza giuridica vegnian augmentadas e las premissas per l' adempliment dals duairs meglieradas. 
Tenor l' avis da la cumissiun è il chantun Grischun – cun 178 vischnancas politicas independentas, 39 circuls, 11 districts, 13 corporaziuns regiunalas e circa 400 colliaziuns da vischnancas – surstructurà. 
Questas structuras statalas n' èn strusch sa midadas dapi circa 160 onns. 
La quantitad e la cumplexitad da las incumbensas che las vischnancas e las autras instituziuns, ch' èn responsablas per incumbensas publicas, ston ademplir, èn dentant creschidas permanentamain e fermamain ils ultims onns e decennis. 
Senza in' adattaziun fundamentala e cumplessiva a la situaziun d' incumbensa sa midada na pon las incumbensas en l' avegnir betg pli vegnir ademplidas effizientamain, adequatamain ed en moda manaivla a las burgaisas ed als burgais. 
Cunzunt vischnancas pitschnas e fitg pitschnas demussan pli e pli fadia d' ademplir independentamain incumbensas communalas centralas. 
En il sectur dals stgalims statals mesauns ( circuls, districts e corporaziuns regiunalas), q.v.d da l' adempliment regiunal dals duairs, èn las incumbensas sa midadas marcantamain, en spezial tras las refurmas da la giustia ils ultims onns. 
Ulteriuras midadas resultan er tras svilups sin il stgalim federal. 
Uschia pretendan la revisiun dal dretg tutelar vertent ch' è gia vegnida concludida da vart da la confederaziun, il svilup economic regiunal, ils fatgs da scussiun e da concurs, il stadi civil sco er il fatg da la giustia, unitads administrativas pli grondas per pudair ademplir las incumbensas confurm a l' urden ed al dretg. 
Perquai propona la cumissiun ch' il territori chantunal vegnia sutdividì en otg fin indesch regiuns. 
La cumissiun beneventa er la strategia da realisaziun previsa da la regenza che sustegna fusiuns da vischnancas tenor il princip da bottom-up ( da sutensi) ed ina refurma territoriala orientada al top-down ( da surengiu) sin il plaun mesaun. 
Suenter avair discussiunà intensivamain ed abundantamain è la cumissiun entrada senza opposiziun en la fatschenta ed ha approvà per mauns dal cussegl grond las decisiuns da princip sco er las revisiuns proponidas da las leschas che cumpiglian per part cumplettaziuns e midadas. 
L' iniziativa da proporz duai vegnir declerada per nunvalaivla 
Tar l' iniziativa dal pievel " Per elecziuns pli gistas en il cussegl grond " ( iniziativa da proporz) ha la cumissiun stuì s' occupar – suenter avair decidì unanimamain d' entrar en la tractativa da detagl – sulettamain cun las pretensiuns legalas da la valaivladad respectivamain da la nunvalaivladad da l' iniziativa. 
Pervia da la pratica dal tribunal federal n' è quai er per la cumissiun nagina dumonda che l' iniziativa sto vegnir declerada sco nunvalaivla. 
En quest senn deliberescha la cumissiun er questa fatschenta per mauns dal cussegl grond. 
Questas fatschentas vegnan preschentadas al cussegl grond per las tractar en la sessiun da favrer 2011. 
La biblioteca digitala publica la pli gronda da la Svizra: avertura da la biblioteca digitala da la Svizra orientala
Il 1. da favrer vegn averta la biblioteca digitala da la Svizra orientala. 
Igl è in project communabel da 14 bibliotecas da la Svizra orientala e da la biblioteca naziunala dal Liechtenstein. 
La basa dal project è la biblioteca digitala vertenta da Son Gagl. Sia purschida da titels vegn engrondida considerablamain, uschia ch' ella daventa anc pli attractiva. 
En las bibliotecas dominescha l' emprest da cudeschs anc adina sco activitad la pli impurtanta, dapi intgin temp sa mussa dentant che l' intermediaziun da mediums electronics daventa ina part d' ina purschida bibliotecara moderna. 
Quai ch' è gia la normalitad bibliotecara en ils Stadis unids po er vegnir observà adina pli savens en bibliotecas europeicas: purschidas da bibliotecas sur l' internet. 
Project cun success 
La biblioteca digitala da Son Gagl, ch' è vegnida iniziada da la biblioteca chantunala Vadiana, ha cuntanschì passa 15' 000 emprests durant stgars trais onns. 
Il project curunà da success vegn ussa engrondì considerablamain e manà vinavant sco biblioteca digitala da la Svizra orientala. 
Da nov sa participeschan las bibliotecas chantunalas da tuts dus Appenzells, da Glaruna, dal Grischun e da la Turgovia sco er las bibliotecas da la citad da Schaffusa e la biblioteca naziunala dal Liechtenstein. 
Uschia resulta per l' emprima giada en l' istorgia bibliotecara da la Svizra orientala ina collavuraziun da l' entira regiun. 
Il 1. da favrer cumenza la purschida sut http://www.dibiost.ch e http://www.dibiost.li la biblioteca chantunala da la Turgovia e las bibliotecas da la citad da Schaffusa vegnan tiers in pau pli tard ( las bibliotecas da la citad da Schaffusa il 1. da mars, la biblioteca chantunala da la Turgovia il 1. d' avrigl). 
Schlargiament da la purschida 
Cun l' instituziun responsabla nova po la purschida da titels da la biblioteca digitala da la Svizra orientala vegnir engrondida ed actualisada dad actualmain 8' 000 sin circa 12' 000 titels. 
Uschia po l' attractivitad anc ina giada vegnir auzada considerablamain. 
En cas ch' exemplars vegnan reservads pliras giadas, duain vegnir cumprads novs exemplars. 
Ultra d' ina vasta purschida da 5000 titels da musica dal label Naxos èn oravant tut avant maun mussavias e belletristica, dentant er litteratura d' uffants e da giuvenils, meds auxiliars per la scola, videos e – quai ch' è spezialmain dumandà – cudeschs auditivs. 
Gratuit per tut las utilisadras e per tut ils utilisaders registrads 
La purschida da las bibliotecas partenarias è gratuita per tut las utilisadras e per tut ils utilisaders registrads. 
Ultra da quai è la purschida averta en ils chantuns Grischun, Appenzell dadens ed Appenzell dador per las bibliotecas colliadas, per las bibliotecas da scola e per las bibliotecas communalas, entant che sis bibliotecas communalas e la mediateca da la scola auta da pedagogia èn colliadas en il chantun Son Gagl. 
Las bibliotecas stattan bunas per l' observaziun dal dretg d' autur, per la qualitad e per la protecziun da la giuventetgna. 
Bibliotecas da partenari da la biblioteca digitala da la Svizra orientala: 
biblioteca chantunala da l' Appenzell dador, Trogen 
biblioteca chantunala da l' Appenzell dadens, Appenzell 
biblioteca chantunala da Glaruna 
biblioteca chantunala dal Grischun, Cuira 
biblioteca naziunala dal Liechtenstein, Vaduz 
biblioteca chantunala Vadiana Son Gagl 
bibliotecas da la citad da Schaffusa 
biblioteca chantunala da la Turgovia, Frauenfeld 
biblioteca Reburg Altstätten 
biblioteca populara da Gossau 
bibliotecas da Rapperswil-Jona 
biblioteca da la citad dad Uznach 
biblioteca communala dad Uzwil 
biblioteca da la citad da Wil 
mediateca da la scola da pedagogia da Son Gagl 
Communicaziun da la regenza dals 3 da favrer 2011
La regenza grischuna vul cuntinuar cun l' offensiva da qualitad dal turissem grischun. 
Per la realisaziun ha ella permess in plafonament dals custs da 965' 000 francs per ils onns 2011 fin 2012. 
Ultra da quai ha la regenza tractà differentas fatschentas da vischnancas e da regiuns. 
L' offensiva da qualitad dal turissem grischun vegn cuntinuada 
Il project da turissem ch' è vegnì lantschà la stad 2010 " Offensiva da qualitad dal Grischun " duai vegnir realisà ils proxims onns. 
Quai ha concludì la regenza grischuna. 
Ella ha prendì enconuschientscha dal rapport correspundent pertutgant la fasa iniziala ed ha incumbensà a medem temp l' uffizi per economia e turissem da realisar il project. 
Per quest intent vegn permess in plafonament dals custs da 965' 000 francs per ils onns 2011 fin 2012. 
En il rom da la refurma dal turissem grischun " Structuras cumpetitivas e repartiziun da las incumbensas " gioga la realisaziun da la " Offensiva da qualitad dal Grischun " ina rolla impurtanta. 
La finamira è quella d' introducir in manaschament da qualitad cumplessiv en il chantun Grischun. 
Ils servetschs ed ils products turistics duain vegnir meglierads en moda ch' els cumpiglian plirs manaschis ed en moda ch' els èn persistents. 
En in emprim pass – fin la fin da l' onn 2010 – è vegnida elavurada cun spezialistas e spezialists ed en lavuratoris regiunals la basa d' ina strategia per sviluppar e per segirar la qualitad dal turissem grischun. 
Per la fasa da realisaziun – dals onns 2011 e 2012 – èn ussa previsas differentas mesiras. 
En spezial duain ils labels, las certificaziuns ed ils sistems da manaschament da qualitad ch' existan gia vegnir promovids tras mesiras da communicaziun e da furmaziun supplementara e vegnir intermediads a las partenarias ed als partenaris turistics. 
En questa fasa vegn l' uffizi per economia e turissem a manar il post da coordinaziun ed a collavurar cun las organisaziuns turisticas las pli impurtantas. 
Suenter vegni examinà, sch' in post extern po surpigliar questa funcziun. 
Da vischnancas e da regiuns 
Grüsch: La revisiun parziala da la planisaziun locala, concludida da la vischnanca da Grüsch ils 21 da matg 2010, vegn approvada. 
Tarasp: La revisiun parziala da la planisaziun locala da la vischnanca da Tarasp dals 22 da zercladur 2009, vegn approvada. 
Zuoz: La revisiun parziala da la planisaziun locala, concludida da la vischnanca da Zuoz ils 25 d' avust 2010, vegn approvada. 
Lantschà atlas statistic dal Grischun
Il chantun Grischun maina da nov sut http://www.statistik.gr.ch in portal da statistica interactiv, l' atlas statistic dal Grischun. 
Cun agid da cartas, tabellas e graficas interactivas vegnan messas a disposiziun datas dal territori detagliadas da la statistica publica per in vast public. 
En la societad da savida e d' infurmaziun dad oz crescha la dumonda suenter datas statisticas segiras davart il svilup da la populaziun, da la societad ubain da l' economia. 
A medem temp creschan uschia er las pretensiuns a la statistica publica, che ha qua sco producenta da datas ina responsabladad particulara. 
Ses resultats ston tant satisfar a las pretensiuns metodicas las pli autas sco er a medem temp cuvrir champs tematics adina pli vasts. 
Ultra da quai èsi er impurtant ch' ils resultats vegnan mess a disposiziun en moda transparenta a la publicitad interessada. 
Per quest intent porscha il chantun Grischun da nov la pussaivladad da contemplar ina preschentaziun territoriala davart las datas statisticas. 
Cun l' atlas statistic sut http://www.statistik.gr.ch pon las datas davart las vischnancas e davart las regiuns, che vegnan dumandadas savens, vegnir analisadas ed en cas da basegn vegnir exportadas e stampadas cun agid da cartas, tabellas e graficas interactivas. 
Ad utilisadras avanzadas ed ad utilisaders avanzads porscha il program gia ussa la pussaivladad da far imports locals d' atgnas datas. 
Il cuntegn dal material da datas che vegn purschì sa concentrescha per il mument principalmain sin ils secturs spezials da la populaziun, da l' economia, dals fatgs da construcziun e d' abitaziuns sco er dal turissem. 
Actualmain tanschan las bleras datas publitgadas fin l' onn 2010, uschia che la preschentaziun s' orientescha anc vi da la structura communala da l' onn passà. 
En l' avegnir vegn il portal extendì tematicamain ed analiticamain sco er actualisà cuntinuadamain cun novas datas. 
Uschia vegnan er ils resultats detagliads da la dumbraziun dal pievel currenta cumplettads ed interpretads en l' atlas statistic a partir da l' atun 2011. 
Responsabel per l' atlas statistic è l' uffizi per economia e turissem. 
La software Géoclip che vegn duvrada en il program vegn gia applitgada en insaquants auters chantuns sco er sin plaun internaziunal. 
Communicaziun da la regenza dals 10 da favrer 2011
La regenza grischuna ha prendì enconuschientscha d' ina petiziun d' anteriuras collavuraturas e d' anteriurs collavuraturs da la resgia gronda Mayr-Melnhof da Domat. 
En sia resposta exprima ella sia enclegientscha per ils giavischs, renviescha dentant tschertas pretensiuns. 
Prendì enconuschientscha da la petiziun d' anteriuras collavuraturas e d' anteriurs collavuraturs da Mayr-Melnhof 
La regenza grischuna ha prendì enconuschientscha d' ina petiziun da las anteriuras collavuraturas e dals anteriurs collavuraturs da la resgia gronda Mayr-Melnhof da Domat. 
La petiziun è vegnida surdada a la regenza ils 27 da schaner 2011 en num da la gruppa CALST, dal collectiv da las anteriuras lavurantas e dals anteriurs lavurants da Swiss Timber. 
En sia resposta communitgescha la regenza al CALST ch' ella haja enclegientscha per ils giavischs e ch' ella deploreschia fitg che la Mayr-Melnhof Swiss Timber ( MMST) haja stuì serrar il manaschi il december 2010 pervia da la decleraziun da concurs e che tut las 128 persunas emploiadas hajan pers pervia da quai lur lavur. 
Per il pajament d' ina summa d' indemnisaziun e da satisfacziun da sis salaris mensils u da 25' 000 francs per tut las anteriuras collavuraturas e per tut ils anteriurs collavuraturs, sco quai ch' i vegn pretendì en la petiziun, manca tenor la regenza dentant la basa. 
Ultra da quai na fiss la finanziaziun d' in plan social or dals meds finanzials da la massa da concurs legalmain betg admessa. 
La regenza punctuescha il medem mument ch' ella haja – cun elavurar ina cunvegna da sanaziun – fatg tut il pussaivel e duvrà tut ils meds legals permess che la stevan a disposiziun per segirar il futur da la resgia e per evitar in concurs da la MMST. 
Suenter la decisiun dal cussegl grond ha la MMST annunzià il concurs. 
Ultra da quai renviescha la regenza al fatg che l' uffizi chantunal per industria, mastergn e lavur è stà a disposiziun a las collavuraturas pertutgadas ed als collavuraturs pertutgads cun in team a partir dal mument ch' il concurs è vegnì declerà. 
Supplementarmain ha il chantun er garantì che tut ils dabuns da vacanzas, che tut las sururas e che tut las pretensiuns da salari dals ultims quatter mais èn vegnids pajads en duas ratas en il rom da l' assicuranza d' insolvenza. 
Davart las ulteriuras pretensiuns nunpajadas decida – dapi il mument ch' il concurs è vegnì declerà – l' administraziun da concurs tenor las prescripziuns da la lescha davart la scussiun ed il concurs. 
Uschenavant che quai è pussaivel s' engascha il chantun en la giunta da las credituras e dals crediturs per ils giavischs da las anteriuras lavurantas e dals anteriurs lavurants. 
Da vischnancas e da regiuns 
Bravuogn: La revisiun parziala da la planisaziun locala che la vischnanca da Bravuogn ha concludì ils 9 da mars 2010 en vista a la construcziun d' in indriz d' ennavar en il territori da skis vegn approvada. 
Il concordat davart la scola auta svizra d'agronomia a Zollikofen duai vegnir schlià
La regenza grischuna sustegna las stentas da schliar il concordat davart la scola auta svizra d' agronomia a Zollikofen. 
Ella ha approvà la missiva correspundenta e propona al cussegl grond d' acceptar la schliaziun. 
Il parlament vegn a tractar la fatschenta en la sessiun d' avrigl 2011. 
La scola auta svizra d' agronomia a Zollikofen ( SASA) en il chantun Berna vegn purtada dapi l' onn 1964 da tut ils chantuns da la Svizra e dal Liechtenstein en il rom d' in concordat. 
Dapi l' onn 1997 è ella integrada en la scola auta spezialisada bernaisa. 
La primavaira 2007 han plirs chantuns pretendì da schliar il concordat per motivs da la sistematica da furmaziun e d' integrar la scola auta d' agronomia cumplettamain en la scola auta spezialisada bernaisa. 
Sco argument principal èsi vegnì numnà ch' ils concordats da purtaders, che tanschan sur ils cunfins da las scolas autas professiunalas or, n' han nagin dretg d' existenza pli suenter la furmaziun da las set regiuns da scolas autas professiunalas. 
Concordats cumparegliabels, sco p.ex. il cas dal tecnicum interchantunal a Rapperswil u il cas dal center da furmaziun professiunala a Wädenswil, èn gia vegnids schliads e las scolas èn vegnidas chantunalisadas. 
Tant il cussegl dal concordat sco er il chantun Berna èn sa mussads d' accord da schliar il concordat sco planisà e d' integrar la scola auta svizra d' agronomia en la scola auta spezialisada bernaisa. 
La chantunalisaziun è previsa per il cumenzament da l' onn 2012. 
La regenza grischuna sustegna questas stentas da schliar il concordat en enclegientscha tras in proceder coordinà dals purtaders. 
Per la decisiun da schliar il concordat ston tut ils purtaders dal concordat approvar la proposta. 
En il Grischun sto il cussegl grond decider davart quest project. 
La scola auta svizra d' agronomia è in dals paucs centers da scolaziun svizzers per il cader en il sectur agrar, en il sectur forestal ed en il sectur da la tecnologia da victualias. 
L' onn 2009 han radund 360 studentas e students frequentà la scola auta, da quai eran 26 dal chantun Grischun. 
Suenter la schliaziun dal concordat regla la cunvegna davart las scolas autas professiunalas la gulivaziun da finanzas per las studentas e per ils students extrachantunals. 
Da nov ston ils chantuns, pia er il Grischun, pajar annualmain mo pli 26' 000 francs per studenta u per student empè da la pauschala finanziala da 38' 300 francs sco actualmain. 
Resultats da la votaziun dal pievel dals 13 da favrer 2011 en Grischun
Projects federals: 
Iniziativa dal pievel " per la protecziun cunter la violenza tras armas " 
Participaziun electorala 
44,10 pertschient 
Gea 
20' 572 
35,00% 
Na 
38' 212 
65,00% 
La survista detagliada dals resultats ( datotecas .pdf e .txt cun la pussaivladad da chargiar sin Voss computer) vegn publitgada en l’internet: /RM/publicaziuns/elecziunsevotaziuns/resultas/Seiten/2011_02_13_Resultat.aspx " www.gr.ch – Publicaziuns - Votaziuns ed elecziuns - Resultats da votaziun. 
Sessiun dal cussegl grond da l'onn 2012 extra muros: La conferenza da las presidentas e dals presidents dal cussegl grond sustegna la candidatura da la vischnanca da Samignun
A chaschun d' ina sesida che la conferenza da las presidentas e dals presidents dal cussegl grond ha gì dacurt, ha ella decidì da recumandar al cussegl grond d' acceptar la candidatura da la vischnanca da Samignun per realisar la sessiun da zercladur 2012 extra muros. 
Decider definitivamain davart la surdada decida il cussegl grond. 
A chaschun d' ina sesida che la conferenza da las presidentas e dals presidents ha gì dacurt, è ella sa fatschentada cun las candidaturas per la sessiun da l' onn 2012 extra muros. 
Entaifer il termin ch' è vegnì publitgà l' atun 2010 èn entradas tschintg candidaturas da las suandantas candidatas: Arosa turissem, vischnanca da Mustér, regiun Grischun central cun Savognin sco lieu da sessiun, vischnanca da Puntraschigna e vischnanca da Samignun. 
Persvadì ha il dossier ch' è vegnì inoltrà da la vischnanca da Samignun. 
Per l' ina ademplescha la vischnanca da Samignun tut las pretensiuns, per l' autra sustegna er la Pro Engiadina bassa questa candidatura. 
Cumbain ch' er las autras candidatas han inoltrà fitg bunas candidaturas per realisar la sessiun da l' onn 2012 en lur regiun, è la conferenza da las presidentas e dals presidents tuttina stada da l' avis ch' il pachet cumplessiv da la vischnanca da Samignun e che l' ambient ch' è da spetgar a Samignun correspundian – cumparegliond tut las candidaturas ina cun l' autra – il meglier a l' idea d' ina sessiun dal cussegl grond extra muros. 
Decisiv è dentant stà ch' il cussegl grond è gia sa radunà a Mustér ( 1992), a Tavau ( 1992), a Landquart ( 1993) ed a Puschlav ( 2009), dentant anc mai en la regiun da l' Engiadina bassa. 
En il senn da questa decisiun preliminara vegn la conferenza da las presidentas e dals presidents a suttametter al cussegl grond ina proposta correspundenta, per che quel possia decider definitivamain davart la surdada da la sessiun da zercladur 2012 extra muros. 
Quai vegn el probablamain a far en la sessiun d' avrigl 2011. 
Communicaziun da la regenza dals 17 da favrer 2011
La regenza grischuna ha concludì da rinforzar l' engaschament finanzial dal chantun per la construcziun e per l' engrondiment da la plattafurma turistica electronica. 
Cun quai duai la colliaziun sco er la commerzialisaziun innovativa ed electronica da la purschida per il turissem vegnir cuntinuada cun success. 
Ulteriur sustegn per la construcziun e per l' engrondiment da la plattafurma turistica electronica dal Grischun 
Il chantun investescha ulteriurs meds finanzials en la construcziun ed en l' engrondiment da la plattafurma turistica electronica ( plattafurma-e GR). 
Cun quai duai la direcziun interna dal project vegnir rinforzada persunalmain ed il sustegn extern vegnir prolungà. 
Quai ha concludì la regenza grischuna. 
La contribuziun – per la direcziun interna dal project da la Grischun eTurissem ScRL – ch' è gia vegnida permessa pli baud, vegn auzada per 140' 000. – francs per ils onns 2009 fin 2012. 
Supplementarmain ha la regenza prolungà il manaschament extern dal project tras ina firma d' informatica fin la fin da l' onn 2012. 
La plattafurma-e GR è ina mesira accumpagnanta da la refurma dal turissem grischun che porta il titel " Structuras cumpetitivas e repartiziun da las incumbensas en il turissem grischun ". 
Il project duai colliar las purschidas regiunalas da turissem en ina rait electronica, duai resumar quellas en in' unitad pratica e duai las commerzialisar communablamain. 
La finamira è quella da professiunalisar ils chanals da distribuziun en l' internet e da gudagnar novs giasts tras ina vendita activa. 
Participads al project èn l' organisaziun per la destinaziun Tavau, l' organisaziun turistica Engiadina San Murezzan, l' Arena alva SA, la viafier retica sco er Grischun vacanzas. 
Ulteriuras organisaziuns turisticas vegnan medemamain cumpigliadas, uschia ch' il Grischun vegn represchentà en l' entira surfatscha. 
Tenor l' avis da la regenza ha il decurs d' enfin ussa dal project che ha cumenza l' onn 2007 mussà ch' il concept innovativ da la plattafurma-e GR è gist e ch' el chatta in grond interess. 
Tenor la savida actuala è la plattafurma anc adina l' emprima soluziun per las interfatschas e per la vendita che vegn realisada en quella moda dad in' entira regiun turistica. 
Medemamain èsi sa mussà ch' il project e ch' il manaschi èn pli cumplexs che spetgà oriundamain. 
Novas sfidas spezialisadas e tecnicas chaschunan custs supplementars. 
Per cuntinuar cun la lavur constructiva d' enfin ussa e per cuntanscher ulteriurs progress en ils proxims dus onns è in ulteriur engaschament dal chantun necessari. 
Da vischnancas e da regiuns 
Seewis: La revisiun parziala da la constituziun communala da la vischnanca da Seewis, concludida da la radunanza communala ils 3 da december 2010, vegn approvada. 
San Murezzan: La revisiun parziala da la planisaziun locala concludida da la vischnanca da San Murezzan ils 13 da zercladur 2010 en vista a la nova formulaziun da las prescripziuns davart la construcziun d' emprimas abitaziuns e d' abitaziuns secundaras, vegn approvada. 
Madulain: La revisiun totala da la planisaziun locala, concludida ils 14 da december 2009 da la vischnanca da Madulain, vegn approvada. 
Contribuziuns chantunalas a differentas instituziuns 
Chasa da dimora St. Catharina a Cazas: Il project da construcziun per la midada da construcziun da las chombras d' internat " ost " da la chasa da dimora St. Catharina a Cazas vegn approvà. 
A l' instituziun responsabla vegn empermessa ina contribuziun chantunala da construcziun da 656' 200. – francs. 
Chaussas persunalas 
Susanna Gadient, domiciliada a Claustra, è vegnida elegida per il 1. da favrer 2011 sco substituta dal manader da l' uffizi dal servetsch social. 
Il project da las IPM per cundiziuns da lavur che tegnan quint da las famiglias ha cumenzà
Il post da stab per l' egualitad da las schanzas maina tras a partir d' immediat il program d' acziun " cundiziuns da lavur che tegnan quint da las famiglias per umens e per dunnas en las IPM dal Grischun ". 
Il project vul sustegnair activamain las IPM tar l' analisa e tar la realisaziun da mesiras ch' èn favuraivlas per famiglias. 
Meglierar en il chantun Grischun la cumpatibilitad da la lavur da famiglia cun la professiun è in postulat dal rapport da famiglia, da qual il cussegl grond ha prendì enconuschientscha l' onn 2007. 
Il post da stab per l' egualitad da las schanzas lantscha ussa communablamain cun il center " UND " sco er cun l' associaziun " denkstation " in program d' acziun per las IPM dal Grischun. 
Quest project vegn finanzià dal chantun Grischun, da la confederaziun e da sponsurs grischuns. 
Tar il program d' acziun survegnan las IPM grischunas la pussaivladad d' analisar, sche lur cundiziuns da lavur porschan structuras favuraivlas per famiglias, da sviluppar mesiras individualas e da las testar sut instrucziun professiunala. 
La finamira dal program è quella da laschar profitar las IPM localas da las experientschas d' autras firmas e d' autras regiuns e da crear ina conscienza per ils aspects positivs economics da las cundiziuns da lavur ch' èn favuraivlas per las famiglias. 
Concretamain barattan las IPM participadas lur experientschas a maisas radundas e survegnan impuls per l' ulteriura realisaziun. 
Ellas han la pussaivladad da preschentar lur mesiras ad occurrenzas publicas. 
Il project vegn accumpagnà d' in cussegl consultativ. 
Las cundiziuns da participaziun per las IPM sco er la descripziun detagliada dal project sa chattan sin la pagina d' internet dal post da stab per l' egualitad da las schanzas: http://www.stagl.gr.ch. 
Communicaziun da la regenza dals 24 da favrer 2011
La regenza grischuna ha concludì ina revisiun da l' ordinaziun d' alpegiada sco er da l' ordinaziun davart ils fatgs veterinars. 
Cun questas adattaziuns po il chantun cumbatter pli intensivamain epidemias d' animals. 
Ultra da quai ha la regenza formulà sias posiziuns tar differents projects da consultaziun da la confederaziun. 
Il cumbat cunter epidemias d' animals pretenda novas prescripziuns d' alpegiada 
Il chantun Grischun adatta sias prescripziuns d' alpegiada a la situaziun actuala dal cumbat cunter epidemias d' animals. 
En il futur vul il chantun cumbatter pli intensivamain en spezial la zoppina da nursas. 
La regenza grischuna ha approvà ina revisiun parziala correspundenta da l' ordinaziun d' alpegiada e da l' ordinaziun davart ils fatgs veterinars e mess en vigur quella per il 1. d' avrigl 2011. 
Fin ussa è il temp da quarantina tar l' alpegiada vegnida reglada per tut las spezias d' animals tuttina. 
Ella durava 20 dis. 
Las prescripziuns novas cumondan ussa ina quarantina da 28 dis per las nursas. 
Uschia sa lascha evitar tar l' effectiv d' animals da la chargiada ina derasaziun da la zoppina da nursas che ha in temp d' infecziun da 28 dis. 
Medemamain na ston en l' avegnir betg mo las nursas ch' èn stadas chargiadas sin alps communablas u sin pastgiras communablas esser libras da la zoppina, mabain tut ils animals che vegnan tegnids durant la stad en il chantun. 
Per evitar ina nova infecziun duain uschia da nov er nursas che vegnan tegnidas en manaschis privats a chasa vegnir tractadas cunter la malsogna. 
La zoppina da nursas è ina malsogna d' unglas fitg derasada che vegn chaschunada tras agents bacterials. 
En l' ordinaziun d' alpegiada adattada valan ultra da quai er novas prescripziuns en il cumbat cunter la tschorvadad da chamutschs. 
Uschia sto il cumenzament da questa malsogna durant l' alpegiada vegnir annunzià a l' uffizi per la segirezza da victualias e per la sanadad d' animals. 
Ultra da quai ston vegnir prendidas – en enclegientscha cun l' uffizi – mesiras da cumbat tras la possessura u tras il possessur d' animals. 
Cun questa nova obligaziun d' annunzia po l' uffizi bainspert introducir mesiras ch' impedeschan la derasaziun da la malsogna sin animals selvadis sco chamutschs e capricorns. 
La regenza s' exprima a favur da l' obligaziun da dar infurmaziuns tar retschertgas statisticas da la confederaziun 
La regenza grischuna refusa l' iniziativa parlamentara " Nagin schlargiament da l' obligaziun da dar infurmaziuns tar retschertgas statisticas da la confederaziun ". 
En la resposta da consultaziun s' exprima la regenza per la regulaziun vertenta da l' obligaziun da dar infurmaziuns. 
La regulaziun vertenta en la lescha federala davart la statistica federala prevesa ch' il cussegl federal possia ordinar in' obligaziun da dar infurmaziuns tar ina retschertga, sche quella vegn duvrada indispensablamain per la cumplettadad, per la represchentativitad, per la cumparegliabladad u per l' actualitad d' ina statistica. 
L' iniziativa parlamentara pretenda dentant che l' obligaziun da dar infurmaziuns duess valair mo tar la dumbraziun dal pievel. 
La participaziun ad autras retschertgas, en spezial a l' enquista svizra davart la populaziun activa, fiss alura facultativa. 
Tenor l' avis da la regenza porta dentant gist quella retschertga infurmaziuns impurtantas p.ex. tar il svilup da l' occupaziun, tar las cundiziuns da lavur u tar las consequenzas da la libra circulaziun. 
L' experientscha mussa er ch' il dumber da persunas che refusan las dumondas sa sbassa automaticamain e marcantamain tar in' obligaziun da dar infurmaziuns. 
Tenor l' avis da la regenza sa giustifitgescha in' obligaziun da dar infurmaziuns pia. 
Plinavant èn las determinaziuns per la protecziun da datas tar retschertgas statisticas sin plaun naziunal fitg strictas ed er la protecziun da la sfera privata è garantida. 
La finala renda la regenza attenta a las autas pretensiuns metodicas da las retschertgas statisticas publicas che sa differenzieschan da las retschertgas e da las enquistas privatas che daventan adina pli numerusas. 
Las propostas da la confederaziun tar la refurma da las structuras da la prevenziun professiunala vegnan refusadas 
La regenza grischuna refusa las propostas da la confederaziun tar la refurma da las structuras da la prevenziun professiunala. 
En sia resposta da consultaziun refusa ella la midada da l' ordinaziun e pretenda da repassar il project e da purifitgar quel. 
Cun differentas midadas d' obligaziuns vul la confederaziun rinforzar la surveglianza en il sectur da la prevenziun professiunala. 
Uschia duai tranter auter vegnir creada ina cumissiun da surveglianza suprema. 
Plinavant duain ulteriuras disposiziuns da governance schlargiar la transparenza tar l' administraziun da las cassas da pensiun. 
Tenor l' avis da la regenza emprova la confederaziun da puspè gudagnar la confidenza persa en la segunda pitga, e quai cun la revisiun qua avant maun cun ina surreglamentaziun sin il stgalim d' ina ordinaziun. Cun la via proponida cuntanscha ella dentant il cuntrari. 
Las prescripziuns novas èn inutilmain cumplitgadas e degenerantas. 
Ellas na portan naginas meglieraziuns evidentas, augmentan dentant considerablamain ils custs d' administraziun da las instituziuns da prevenziun. 
Tenor la regenza vali da rinforzar la segunda pitga che sa basa sin in partenadi social ed en spezial l' organ paritetic sco organ suprem da las instituziuns da prevenziun. 
Questa pretensiun na po il project da revisiun dentant cleramain betg ademplir. 
La midada da la lescha da bursas vegn beneventada 
La regenza grischuna sustegna l' adattaziun da la lescha da bursas planisada da la confederaziun che prevesa d' abolir las premias da controlla. 
Sco che la regenza scriva en sia resposta da consultaziun è ella da l' avis che talas premias da controlla na sajan betg pli giustifitgads tar la surpigliada da societads. 
Sch' ina acziunaria u in acziunari cumpra almain in terz dals dretgs da votar d' ina fatschenta quotada a la bursa, sto l' acziunaria u l' acziunari far in' offerta publica per la cumpra da tut las ulteriuras aczias. 
En quest connex po il pretsch d' offerta public esser pli bass ch' il pretsch d' aczias ch' è vegnì fixà avant cun las acziunarias principalas e cun ils acziunaris principals. 
Questa uschenumnada premia da controlla duai vegnir abolida tenor la proposta da la confederaziun, perquai ch' ella cuntrafa al princip dal tractament egual da las acziunarias e dals acziunaris e perquai ch' ella è nunusitada en cumparegliaziun europeica. 
La regenza va d' accord cun questa valitaziun. 
Per ella sto il tractament egual da las acziunarias e dals acziunaris vegnir valità pli aut che la restricziun da la libertad contractuala. 
Da vischnancas e da regiuns 
Mesolcina e Calanca: A las corporaziuns regiunalas " Regione Mesolcina " ed " Organizzazione Regionale della Calanca " vegn garantida – per la perioda 2011 fin 2015 – ina contribuziun totala da maximalmain 369' 000 francs en il rom da la nova politica regiunala da la confederaziun ( NPR) per il manaschament regiunal. 
Giuvaulta: Il project da la vischnanca da Giuvaulta per la revitalisaziun da l' aual da Giuvaulta vegn approvà e sustegnì cun ina contribuziun dad 187' 000 francs. 
Samedan: A la vischnanca da Samedan vegn concedida ina contribuziun da maximalmain 120' 000 francs per las lavurs finalas da la revitalisaziun da la regiun umida Cristansains. 
Contribuziuns chantunalas a differentas instituziuns 
Engiadina Scuol Samignun Val Müstair turissem SA: A la Engiadina Scuol Samignun Val Müstair turissem SA vegn garantida ina contribuziun chantunala da 900' 000 francs per la realisaziun dal plan da business da la OGD Engiadina Scuol Samignun. 
L'ambassadura canadaisa sin visita tar la regenza grischuna
Sin invit da la regenza visita l' ambassadura canadaisa Roberta Santi mesemna, ils 2 da mars 2011, il chantun Grischun. 
Tar sia visita en il Grischun vegn l' ambassadura canadaisa accumpagnada dal delegà per il commerzi Werner Naef. 
Suenter il bainvegni dals giasts en la chasa grischa a Cuira è previs in gentar cuminaivel. 
Ils ospitants èn il president da la regenza Martin Schmid ed il chancelier Claudio Riesen. 
La regenza tgira annualmain contacts cun represchentantas e cun represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Communicaziun da la regenza dals 3 da mars 2011
La regenza ha deliberà sias posiziuns tar projects da consultaziun da la confederaziun. 
La regenza s' engascha per mantegnair l' export da muvel or da la Svizra 
La regenza grischuna sustegna l' iniziativa parlamentara " Mantegnair l' export da muvel or da la Svizra ". 
Sco quai che la regenza scriva en sia resposta da consultaziun a la confederaziun, sto vegnir beneventada or dal puntg da vista da la politica agrara dal Grischun la reintroducziun d' ina basa legala per contribuziuns a favur da l' export d' animals da raz. 
I sto vegnir fatg tut per crear immediatamain la basa legala necessaria, per che la confederaziun possia puspè pajar las contribuziuns a favur da l' export a partir da l' avust 2011. 
En il rom da la politica agrara 2011 ha la confederaziun abolì la basa legala per agids a l' export per muvel svizzer da raz per la fin da l' onn 2009. 
Suenter è l' export da muvel or da la Svizra praticamain dà ensemen. 
Pervia da relaziuns inegualas da concurrenza cun la UE e consequentamain pervia da la vendita pli difficila da muvel, en spezial l' atun suenter la stgargiada, duain star a disposiziun totalmain 4 milliuns francs per onn per promover l' export da muvel. 
Tenor la regenza pudess la reintroducziun da las contribuziuns a favur da l' export crear relaziuns equilibradas e rinforzar la rentabilitad da l' allevament da muvel, en spezial en il territori da muntogna. 
Gist per il Grischun sco chantun da muntogna è la vendita da muvel da raz e da muvel da niz da gronda impurtanza. 
La finamira da l' iniziativa parlamentara " Basa constituziunala per ina politica cumplessiva a favur da la famiglia " vegn beneventada 
La regenza grischuna sustegna da princip l' iniziativa parlamentara " Basa constituziunala per ina politica cumplessiva a favur da la famiglia ". 
Cun in nov artitgel constituziunal duain la confederaziun ed ils chantuns vegnir obligads da promover la cumpatibilitad da la lavur cun la famiglia ed en spezial da procurar per ina purschida da structuras dal di che cumpletteschan la famiglia e la scola e che correspundan als basegns. 
Sco quai che la regenza explitgescha en sia resposta da consultaziun beneventa ella bain la direcziun dal project. 
Tenor sia opiniun na duessan dentant vegnir reglads nagins detagls en la constituziun. 
Medemamain ston las cumpetenzas tranter la confederaziun ed ils chantuns vegnir separadas cleramain en quest sectur e la participaziun finanziala da la confederaziun sto vegnir preschentada sco obligaziun. 
La regenza s' exprima perquai per ina formulaziun pli concisa dal nov artitgel constituziunal. 
La finala refusa la regenza la proposta d' integrar in alinea davart l' armonisaziun dal pajament anticipà d' aliments en la constituziun. 
Da preschent examinescha il cussegl federal numnadamain medemamain schliaziuns per ils problems actuals. Eventualmain pon vegnir adattadas per quest intent leschas existentas. 
Da vischnancas e da regiuns 
Küblis: La revisiun parziala da la constituziun communala da la vischnanca da Küblis, concludida da la radunanza communala ils 26 da november 2010, vegn approvada. 
Brusio: La revisiun parziala da la planisaziun locala da la vischnanca da Brusio dals 19 da december 2010 vegn approvada. 
Zuoz: La revisiun parziala da la planisaziun locala, concludida da la vischnanca da Zuoz ils 12 da december 2007, vegn approvada. 
Contribuziuns chantunalas a differentas instituziuns 
Parc naziunal svizzer: Las activitads per il giubileum da 100 onns dal parc naziunal svizzer l' onn 2014 vegnan sustegnidas cun ina contribuziun en furma d' ina garanzia da deficit da maximalmain 400' 000 francs. 
Center da furmaziun Palottis a Schiers: Il project da construcziun per la midada e per la sanaziun dals tracts B e C dal center da furmaziun Palottis a Schiers vegn approvà. 
A l' instituziun responsabla vegn garantida ina contribuziun da construcziun da 280' 000 francs. 
Crusch cotschna dal Grischun: Il nov contract da prestaziuns tranter il chantun Grischun e la crusch cotschna dal Grischun per il project " rait sociala " vegn approvà. 
Per ils onns 2011 fin 2014 vegn concedida ina contribuziun da totalmain 260' 000 francs al project che prevesa da manar in post spezialisà per l' integraziun en il mund da lavur. 
Projects da vias 
La regenza ha approvà totalmain 8' 796' 000 francs per construir e per sanar ils suandants trajects da vias: 
- via dal Lucmagn: lavurs d' impressari e da cuvrida, punt da Fontanivas 
- via sursilvana: lavurs d' impressari e da cuvrida, Schluein – Rueun, e punts a spunda, Tavanasa 
Il chantun Grischun refusa la critica cunter la pratica da l'agid d'urgenza
Il chantun Grischun refusa cleramain la critica cunter la pratica d' agid d' urgenza preschentada communablamain da quatter ovras d' agid ils 14 da favrer 2011. 
L' agid d' urgenza per requirentas e per requirents d' asil refusads prestada dal chantun Grischun correspunda a las pretensiuns legalas e sustegna tranter auter er la partenza cuntinuada da requirentas e da requirents d' asil refusads. 
Cuntrari a las pretensiuns da las ovras d' agid sa mussan las prestaziuns crititgadas ch' èn vegnidas fatgas dal chantun Grischun sco raschunaivlas, adequatas e confurmas a la constituziun. 
En il rom d' ina campagna naziunala cunter la prestaziun d' agid d' urgenza per requirentas e per requirents d' asil refusads crititgeschan las quatter ovras d' agid Solidarité sans frontières, l' organisaziun svizra d' agid als fugitivs, il post d' observaziun per il dretg d' asil e da persunas estras sco er Amnesty International, tranter auter er la pratica da l' agid d' urgenza dal chantun Grischun. 
Al chantun Grischun vegni renfatschà da prestar l' agid d' urgenza senza avair prendì invista en ils basegns ils pli elementars da las persunas pertutgadas, da betg resguardar ils giavischs effectivs dals umans, d' als tractar en moda inumana e da surpassar qua tras differents dretgs fundamentals. 
Cun in appel public a la scheffa dal departament da giustia, segirezza e sanadad, dunna cussegliera guvernativa Barbara Janom Steiner, vegn ella perquai supplitgada da dar in' auter albiert, ch' è meglier accessibel, a las persunas che retschaivan agid d' urgenza e da las render accessiblas differentas prestaziuns supplementaras sco in meglier provediment medicinal u in' autra alimentaziun. 
Las reclamaziuns èn nunmotivadas 
Il departament da giustia, segirezza e sanadad ha prendì enconuschientscha da l' appel public ed ha examinà las pretensiuns ch' èn vegnidas exprimidas. 
El vegn a la conclusiun che las reclamaziuns da las ovras d' agid na sajan – tar ina valitaziun objectiva da las circumstanzas effectivas – insumma betg motivadas. 
Ord quest motiv refusa il chantun Grischun la critica en tutta furma. 
L' uffizi da fatgs da polizia e da dretg civil ch' è responsabel per la prestaziun d' agid d' urgenza, concepescha quella tenor ils basegns concrets da las persunas che retschaivan agid d' urgenza. 
L' agid purschì vegn fixà sin basa dals differents basegns individuals da las singulas persunas che retschaivan agid d' urgenza ( creschids, dunnas en speranza, uffants e.u.v.). 
Per tut las persunas che abiteschan en il center d' expulsiun è alura er garantì in provediment medicinal suffizient. 
Tenor la giurisdicziun dal tribunal federal correspunda l' agid d' urgenza concedì dal chantun, en il senn d' in agid transitoric, cumplettamain a las pretensiuns fatgas a l' agid d' urgenza. 
La renfatscha che la furma d' agid d' urgenza elegida violeschia dretgs fundamentals u cunvegnas internaziunalas è medemamain dal tuttafatg malfundada. 
La pratica na vegn betg midada 
En vista al fatg che la critica exprimida da las ovras d' agid è subjectiva e nungiustifitgada na datti er nagin motiv d' ademplir las pretensiun e da midar las relaziuns da sustegn e d' assistenza. 
Anzi, il chantun Grischun sa stenta cun sia pratica da prestar agid d' urgenza, da sustegnair er en l' avegnir la partenza da las requirentas e dals requirents d' asil refusads ed uschia da gidar a realisar las decisiuns d' asil cun vigur legala. 
Communicaziun da la regenza dals 10 da mars 2011
La regenza grischuna ha avert la consultaziun tar ina nova lescha da publicaziun. 
Il chantun Grischun vul reglar da nov sias prescripziuns per publicaziuns uffizialas e resumar quellas en in' unica lescha. 
Ultra da quai ha la regenza concludì ina revisiun parziala da l' ordinaziun davart il " fond grischun per persunas dischoccupadas " e redigì sia posiziun tar in sboz da consultaziun da la confederaziun. 
La consultaziun tar la lescha da publicaziun è averta 
Il chantun Grischun vul reglar da nov sias prescripziuns per publicaziuns uffizialas e resumar quellas en in' unica lescha. 
La regenza grischuna ha deliberà per la consultaziun il sboz correspundent d' ina nova lescha da publicaziun. 
Per sias publicaziuns uffizialas, sco las collecziuns da leschas ed il fegl uffizial, enconuscha il chantun oz mo prescripziuns fitg rudimentaras. 
Quai ha er gia chaschunà problems en il passà. 
Igl è pia necessari da resumar las differentas ordinaziuns existentas confurm al stgalim en ina nova lescha. 
La nova lescha davart las collecziuns da leschas e davart il fegl uffizial ( lescha da publicaziun) duai cuntegnair in pèr paucas prescripziuns impurtantas. 
Questas prescripziuns sa restrenschan als organs da publicaziun ed a lur cuntegns, als geners da publicaziun per publicaziuns ordinarias ed extraordinarias, a la lingua da publicaziun sco er a l' effect giuridic da las publicaziuns. 
Tar ils organs da publicaziun uffizials dal chantun tutgan il cudesch da dretg grischun ( collecziun sistematica da leschas) la collecziun uffiziala da leschas ( collecziun cronologica da leschas) sco er il fegl uffizial dal chantun. 
A medem temp è la nova lescha la basa per pudair desister en l' avegnir da la furma stampada dal cudesch da dretg grischun. 
A partir da l' onn 2012 duai il cudesch da dretg grischun cumparair mo pli en furma electronica. 
Quest pass s' impona, perquai ch' il dumber d' abunentas e d' abunents da la furma stampada è sa reducì fermamain e perquai ch' ils custs annuals da radund 80' 000 francs per l' actualisaziun èn considerabels. 
Il chantun spargnass ulteriurs custs da radund 100' 000 francs, sch' el pudess desister da la restampa integrala che daventa necessaria il proxim temp. 
Cunquai che la versiun stampada vegn actualisada mo mintga mez onn, consulteschan las persunas interessadas per gronda part il cudesch da dretg grischun en l' internet. 
La versiun electronica vegn actualisada tut tenor il basegn mintga di sut http://www.gr-lex.gr.ch e po vegnir consultada e stampada en il format da pdf. 
Ils documents da consultaziun tar la lescha da publicaziun stattan a disposiziun sin la pagina d' internet da la chanzlia chantunala sut /RM/instituziuns/administraziun/staka/projects/Consultaziuns/Seiten/VernehmlassungPublikationsgesetz.aspx. 
La consultaziun dura fin ils 31 da matg 2011. 
L' ordinaziun davart il " fond grischun per persunas dischoccupadas " vegn adattada 
La regenza grischuna ha approvà ina revisiun parziala davart " il fond grischun per persunas dischoccupadas " ed ha mess en vigur quella per ils 14 da mars 2011. 
Da nov po il chantun surpigliar dal fond ils custs da las autoritads administrativas, d' organisaziuns publicas u privatas e d' interpresas, sche quai gida a mantegnair plazzas da lavur u sche quai è en l' interess da l' economia publica dal chantun. 
La regenza beneventa l' iniziativa parlamentara davart ils agrocarburants 
La regenza grischuna sustegna l' inziativa parlamentara " Agrocarburants: tegnair quint dals effects indirects ". 
Ad ella para il proceder proponì d' esser raschunaivel, sco ch' ella scriva en sia resposta da consultaziun a la confederaziun. 
Tras midadas da la lescha federala davart la taglia sin il petroli e da la lescha federala davart la protecziun da l' ambient ha l' iniziativa parlamentara l' intenziun da tegnair quint commensuradamain dals effects negativs, er indirects che resultan en connex cun la producziun da carburants biogens, e sche pussaivel d' als evitar. 
Per quest intent vegnan amplifitgads e rendids pli severs ils criteris, cun ils quals ils carburants biogens profitan en Svizra d' ina facilitaziun fiscala. 
Ultra da quai vegn il cussegl federal obligà d' introducir en cas da basegn in' obligaziun d' admissiun per carburants e combustibels biogens. 
A l' avis da la regenza para il sboz da tegnair quint commensuradamain ed en moda equilibrada dals aspects dal dretg fiscal, dal dretg da l' ambient sco er da l' economia da martgà. 
Areguard la dumonda da la segirezza alimentara na persvada il sboz dentant betg. 
Qua dumonda la regenza d' examinar ina regulaziun pli rigurusa. 
La confederaziun pudess directamain excluder da la facilitaziun fiscala ils carburants biogens da l' emprima generaziun che vegnan per exempel producids or da tirc u or da graun e che mussan ina bilantscha ecologica negativa. 
Dal rest pretenda la regenza che la confederaziun accordeschia ses criteris cun ils standards da l' Uniun europeica. 
Da vischnancas e da regiuns 
Differentas vischnancas: La regenza approvescha il project " Reparaziun d' averturas 2011 ", in project collectiv da differentas vischnancas. 
Als custs da totalmain 92 projects che prevesan la reparaziun da vias da guaud ils proxims onns, vegn garantida ina contribuziun maximala da totalmain 9' 520' 000 francs. 
Castaneda: La revisiun parziala da la planisaziun locala, concludida da la vischnanca da Castaneda ils 16 d' avrigl 2008, vegn approvada. 
Tavau: La revisiun parziala da la planisaziun locala da la vischnanca da Tavau dals 26 da settember 2010 vegn approvada. 
Contribuziuns chantunalas a differentas instituziuns 
US Schluein-Glion: L' US Schluein-Glion survegn ina contribuziun da maximalmain 39' 200 francs or dal fond da sport per sanar la plazza da trenament e la plazza principala sco er per installar ina illuminaziun sin la plazza principala. 
Deliberà la missiva tar la nova finanziaziun dals ospitals
Il chantun Grischun sto reglar da nov la finanziaziun dals ospitals e l' adattar per l' onn 2012 a las directivas novas da la confederaziun. 
La regenza grischuna ha deliberà la missiva correspundenta tar la revisiun parziala da la lescha per promover la tgira da persunas malsaunas. 
Il cussegl grond vegn a tractar questa fatschenta en la sessiun da zercladur 2011. 
La lescha federala davart l' assicuranza da malsauns ch' è vegnida midada l' onn 2007 è dapi il 1. da schaner 2009 en vigur. 
Ella cuntegna novas directivas per la finanziaziun dals ospitals sco er per la planisaziun dals ospitals. 
Tenor las disposiziuns transitoricas ston ils chantuns adattar lur planisaziuns dals ospitals al nov dretg federal, e quai fin il pli tard l' onn 2015. 
La reordinaziun da la finanziaziun dals ospitals sto vegnir introducida en ils chantuns fin il pli tard ils 31 da december 2011. 
Il chantun Grischun vul l' emprim adattar la finanziaziun dals ospitals e lura en in segund pass las directivas da la confederaziun en il sectur da la planisaziun dals ospitals. 
Quai vegn fatg pli tard cun in project da revisiun separà che concerna la lescha per promover la tgira da persunas malsaunas. 
Libertad d' agir limitada per ils chantuns 
Per realisar las directivas da la confederaziun è la libertad d' agir limitada per ils chantuns. 
Uschia perscriva la confederaziun als chantuns che ils tractaments medicinals en ospitals ed en clinicas ston vegnir indemnisads tras pretschs pauschals pro cas unitars che sa refereschan a las prestaziuns, uschenumnadas DRG ( diagnosis related groups), e quai a partir da l' onn 2012 en l' entira Svizra. 
E, ils custs d' investiziun ston esser cuntegnids en l' avegnir en questas pauschalas pro cas. 
Quai vul dir ch' ils ospitals ston finanziar sezs las investiziuns or dals retgavs currents a partir da l' onn 2012. 
Ultra da quai ston ils chantuns er sa participar – en il senn d' in tractament egual dals ospitals publics e dals ospitals privats – als custs d' in tractament staziunar en in ospital privat, sche quel sa chatta sin ina glista d' ospitals. 
Viceversa pon las pazientas ed ils pazients tscherner libramain in dals ospitals che figurescha sin ina glista d' ospitals. 
A medem temp ha la confederaziun determinà ch' il maun public sto surpigliar almain 55 pertschient da las pauschalas che vegnan fixadas tranter ils ospitals e las assicuranzas da malsauns. 
Ils 45 pertschient restants van a donn e cust da l' assicuranza da malsauns. 
Cun quels novs instruments da la finanziaziun da la prestaziun e da la libra tscherna da l' ospital vul la confederaziun promover la rentabilitad e la concurrenza da qualitad dals ospitals. 
La regenza stat vinavant tar quai ch' il project per la finanziaziun dals ospitals ch' ella ha suttamess al cussegl grond saja sco enfin ussa ina incumbensa communabla dal chantun e da las vischnancas. 
Sco ch' ella scriva en sia missiva tar il sboz per ina revisiun parziala da la lescha per promover la tgira da persunas malsaunas, vegnan ils custs per tractaments staziunars en ils ospitals repartids tranter chantun e vischnancas. 
Il chantun sto surpigliar 85 pertschient e la vischnanca 15 pertschient da la part dal maun public. 
La regenza vul duvrar la medema clav da repartiziun per prestaziuns d' utilitad publica sco er per servetschs da transport en cas d' urgenza e d' ambulanza dals ospitals. 
En connex cun la realisaziun da la nova finanziaziun dals ospitals po il chantun Grischun sa basar sin las experientschas ch' èn vegnidas fatgas cun la finanziaziun dals ospitals che s' orientescha a la prestaziun, ch' è gia vegnida introducida l' onn 2005 en il chantun. 
Uschia ha la gronda part dals ospitals e da las clinicas gia introducì dapi daditg il far giu quint cun pauschalas pro cas, e la registraziun en moda differenziada da las datas dals custs e da las prestaziuns è standard. 
La calculaziun da model mussa custs supplementars 
Constataziuns davart las consequenzas che las novaziuns han pon per il mument vegnir fatgas mo en moda fitg restrenschida, damai che l' autezza da las pauschalas pro cas n' è anc betg enconuschenta. 
Tenor la calculaziun da model che sa basa sin ina decisiun davart la pauschala pro cas en in chantun da la Svizra centrala ch' è vegnida prendida dal tribunal administrativ federal il december 2010, vegn la nova finanziaziun dals ospitals a custar circa 16.3 milliuns francs dapli per onn al maun public en il Grischun. 
La raschun per la grevezza pli gronda dal maun public è che ospitals privats sco er ospitals extrachantunals, che sa chattan sin la glista dals ospitals, èn da nov subvenziunabels. 
Engrevgiads supplementarmain vegnan tant il chantun sco er las vischnancas. 
Tar il chantun crescha la grevezza finanziala annuala per circa 13.8 milliuns francs da 152 sin 165.8 milliuns francs. 
Tar las vischnancas s' augmentan ils custs per circa 2.5 milliuns francs da 24.7 sin 27.2 milliuns francs. 
Cun la nova finanziaziun dals ospitals vegnan ils ospitals publics en il chantun a survegnir – tenor la calculaziun da model – contribuziuns da las assicuranzas da malsauns e dal maun public che han tut en tut circa la medema autezza sco cun la regulaziun vertenta. 
Communicaziun da la regenza dals 17 da mars 2011
La regenza grischuna ha concludì da sustegnair er vinavant finanzialmain l' uniun alpinavera che commerzialisescha products regiunals. 
Per ils onns 2012 fin 2016 ha ella approvà ina contribuziun chantunala da 700' 000 francs. 
L' uniun alpinavera survegn contribuziuns chantunalas per ulteriurs tschintg onns 
Il chantun Grischun sustegna er ils proxims tschintg onns l' uniun alpinavera che s' engascha per la commerzialisaziun da products regiunals. 
Per la fasa da consolidaziun dals onns 2012 fin 2016 ha la regenza grischuna concludì ina contribuziun da totalmain 700' 000 francs. 
L' uniun alpinavera ch' è vegnida fundada l' onn 2006 ha la finamira d' augmentar la valur agiuntada al lieu, e quai cun l' elavuraziun regiunala e cun l' utilisaziun da products or dal territori da muntogna da las Alps. 
En quest connex porscha alpinavera in marketing communabel a tut las producentas e producents sco er a commerziantas e commerziants directs. 
Sco partenaris han pudì vegnir gudagnads ils chantuns vischins Glaruna ed Uri che – sco chantuns muntagnards – elavuran – tuttina sco il Grischun – il medem territori da vendita. 
Ina bilantscha provisorica mussa che las finamiras han per gronda part pudì vegnir cuntanschidas e per part schizunt surpassadas. 
En tut po vegnir constatà ch' il project alpinavera è sa sviluppà cun success. 
En il fratemp èn involvidas circa 270 interpresas e certifitgads passa 500 products cun ina svieuta da circa 70 milliuns francs tenor las pretensiuns minimalas per products regiunals. 
Tenor l' opiniun da la regenza è la collavuraziun sa cumprovada e la cumprova da prestaziun d' alpinavera mussa che las mesiras per la promoziun da la vendita fan effect e che la lavur vegn respectada en las branschas. 
Suenter in cumenzament cun success duai en ils proxims tschintg onns vegnir duvrada la fasa da consolidaziun oravant tut per rinforzar e per segirar l' organisaziun e la finanziaziun. 
La fasa d' installaziun dals onns 2007 fin 2011 ha il chantun Grischun sustegnì cun ina contribuziun da 1' 075' 000 francs. 
Da vischnancas e da regiuns 
Silvaplauna: La regenza ha approvà la taglia sin abitaziuns secundaras ch' è vegnida concludida ils 17 da favrer 2010 da las votantas e dals votants da la vischnanca da Silvaplauna, e quai en il rom d' ina revisiun parziala da la lescha da construcziun. 
La regulaziun da la quota d' emprimas abitaziuns e da la contingentaziun d' abitaziuns secundaras che la vischnanca aveva er concludì quella giada, ha la regenza approvà gia l' avust 2010. 
Samignun: La revisiun parziala da la planisaziun locala, concludida da la vischnanca da Samignun ils 11 da fanadur 2010, vegn approvada. 
Surselva: Il plan directiv regiunal " Concept utilisaziun turistica da las Alps ", ch' è vegnì concludì da la corporaziun regiunala Surselva ils 17 da settember 2010, vegn approvà. 
Contribuziuns chantunalas a differentas instituziuns 
Bogn Engiadina Scuol SA: Cun resalva da la finanziaziun totala reglada vegn concedì – en il rom da la nova politica regiunala da la confederaziun ( NPR) – in emprest da 2' 000' 000 francs al Bogn Engiadina Scuol SA e quai per engrondir resp. per renovar il Bogn Engiadina Scuol. 
Per il project vegn a medem temp garantida ina contribuziun chantunala da 336' 600 francs. 
Campadi Muglin a Müstair: Cun resalva da la finanziaziun totala segirada vegn concedì – en il rom da la nova politica regiunala da la confederaziun ( NPR) – in emprest da 265' 000 francs a la construcziun nova dal campadi Muglin a Müstair. 
Ultra da quai vegn concedida ina contribuziun chantunala da 44' 600 francs. 
Federaziun grischuna per il sport: La federaziun grischuna per il sport survegn l' onn 2011 ina contribuziun da maximalmain 31' 000 francs or dal fond da sport per l' activitad generala da la suprastanza, per realisar il parlament da sport, per metter a disposiziun ina infurmaziun giuridica, per surdar il premi grischun per il sport l' onn 2011 e per realisar la surdada dal premi per il sport. 
Projects da vias 
La regenza ha approvà totalmain 3' 875' 000 francs per construir e per sanar ils suandants trajects da vias: 
- via d' Engiadina: lavurs d' impressari, sviament da Scuol 
- via sursilvana: lavurs d' impressari e da cuvrida, Schluein – Rueun 
Chaussas persunalas 
Arno Lombardini, domicilià ad Andeer, è vegnì elegì per il 1. da mars 2011 sco substitut dal manader da l' inspecturat dal register funsil e dal register da commerzi. 
&quot;Event da trampolin&quot;: Studentas e students sa scuntran cun interpresas dal chantun Grischun
Ils contacts persunals dad oz avran damaun las portas. 
Tenor quest motto sa scuntran a Cuira a chaschun da " l' event da trampolin " dal venderdi, ils 6 da matg 2011 studentas e students cun interpresas da la regiun dal Grischun. 
La finamira da questa occurrenza èsi da simplifitgar a studentas ed a students l' access a l' economia grischuna. 
Contacts cun profunditad 
" L' event da trampolin " è in' occurrenza da contact fitg speziala. En lavuratoris che han lieu directamain en las interpresas participantas schlian studentas e students sco er absolventas ed absolvents da scolas autas spezialisadas e da scolas autas universitaras, cuminaivlamain cun represchentantas e represchentants da las dudesch interpresas che sa participeschan, dumondas interessantas da la pratica d' interpresa. 
Uschia pon omaduas partidas emprender ad enconuscher ina l' autra. 
Quai n' è dentant anc betg tut: Cun lavurar vi d' ina dumonda ord l' incumbensa quotidiana da l' interpresa survegnan las studentas ed ils students ina invista pli detagliada dal champ d' incumbensas da quella interpresa. 
Plinavant pon las participantas ed ils participants da " l' event da trampolin " s' infurmar il suentermezdi tard en il b12 caffè &amp; bar a Cuira davart lavurs da bachelor e da master sco er davart praticums u davart plazzas d' access. 
Organisaziun cun ina vasta basa 
La finamira da " l' event da trampolin " è quella da gudagnar studentas e students sco er absolventas ed absolvents da scolas autas spezialisadas e da scolas autas universitaras per la regiun dal Grischun. 
Uschia sa lascha far frunt a l' uschenumnà " brain drain " a la perdita da glieud intelligenta. 
Incumbensadras ed incumbensaders da l' occurrenza èn l' uffizi per economia e turissem, l' uffizi per la furmaziun media-superiura sco er la SATE Cuira. 
" L' event da trampolin " vegn organisà da la together SA. 
Il sponsur principal è la banca chantunala grischuna. 
L' occurrenza da contact è vegnida lantschada l' onn 2006 dal chantun ed ha lieu per la 5avla giada. 
Dudesch interpresas participadas 
Suandantas interpresas porschan lavuratoris a " l' event da trampolin " dal venderdi, ils 6 da matg 2011 a Cuira: 
CSEM SA: Tia atgna interpresa da high-tech en la Val dal Rain alpin 
Banca chantunala grischuna: Social Media &amp; Web 2.0: Pussaivladads sco patruna u patrun 
Griston Holding SA: Ideas da marketing per ina resursa custaivla dal futur 
GRITEC High Tech Engineering: GRITEC maschina d' innovaziun 
Hamilton Bonaduz SA: Constataziun intelligenta da sbagls en l' automatisaziun 
Inventx SA: Identifitgar en moda termaglianta potenzials d' investiziun da la tecnologia d' infurmaziun 
Polycontact SA: Da la furmla 1 tar la producziun da massa 
Repower SA: Sistem actual d' infurmaziun da management 
Riedi Ruffner Theus SA: Cusseglia ina interpresa tar sia successiun 
Interpresa TRUMPF Grüsch: SYNCHRO: Management satigl da l' avegnir 
U-NICA International SA: Bler tecnologia per pli paucas falsificaziuns 
Würth International SA: Tge pussaivladads porscha " social media "? 
Ulteriuras infurmaziuns ed annunzia 
Studentas interessadas e students interessads pon s' annunziar a partir d' immediat per. 
L' ultim termin d' annunzia è ils 17 d' avrigl 2011. 
Persuna da contact: 
Martina Gehrig, together sa, Poststrasse 18, chascha postala 2150, 9001 Son Gagl, tel. 071'222'28'18. 
&quot;Pestgar en il Grischun. Nua poss jau retrair la patenta?&quot; Retratga da la patenta da pestga per la stagiun da pestga 2011
Tar las preparativas per la stagiun da pestga tutga er la retratga da la patenta da pestga. 
Per pudair retrair la patenta per in onn u ina patenta mensila ston ins cumprovar ch' ins haja enconuschientschas da la pestga ( attest obligatoric SaNa). 
Per quest intent vegnan purschids il mument en differents lieus dal chantun Grischun curs da scolaziun. 
Tut las patentas da pestga vegnan retratgas sco fin ussa tar il museum da la natira dal Grischun a Cuira sco er tar la surveglianza da pestga. 
Las uras d' avertura dal spurtegl dal museum da la natira dal Grischun a Cuira èn: mardi fin sonda, mintgamai da las 10.00 fin las 17.00. 
Al spurtegl dal museum da la natira dal Grischun a Cuira ed en ils districts da pestga 3 ( Landquart, Landwasser, Alvra), 4 ( En, Maira), 5 ( En, Rom) e 6 ( Poschiavino) èsi er pussaivel da da pajar cun MaestroCard u cun PostCard ( naginas cartas da credit). 
En il fegl uffizial dal chantun Grischun dals 24 da mars 2011 e sin la pagina d' internet da l' uffizi da chatscha e pestga http://www.jagd-fischerei.gr.ch èn publitgadas per ils singuls districts da pestga ils lieus, ils termins sco er las premissas per pudair retrair ina patenta. 
Sche terzas persunas vulan retrair patentas per persunas cun domicil en il chantun Grischun, ston ellas preschentar in attest da domicil persunal da questas persunas. 
Formulars correspundents pon vegnir chargiads giu da la pagina d' internet da l' uffizi da chatscha e pestga. En cas ch' ina persuna fa ina dumonda en scrit per retrair ina patenta, sto ella medemamain agiuntar in attest da domicil. 
Buna pestga! 
Communicaziun da la regenza dals 24 da mars 2011
En il rom da la nova finanziaziun dals ospitals ha la regenza grischuna fixà la part dal maun public vi da las pauschalas pro cas da l' onn 2012 sin 55 pertschient. 
Ultra da quai ha ella formulà sia posiziun a la confederaziun davart l' adattaziun planisada da l' etichetta d' energia per autos da persunas. 
Fixà la part dal maun public vi da las pauschalas pro cas da l' onn 2012 sin 55 pertschient 
La regenza grischuna ha fixà la part dal maun public vi dals custs da las pauschalas per tractaments staziunars – ch' èn vegnidas fixadas tranter ils ospitals e las assicuranzas da persunas malsaunas per l' onn 2012 – sin 55 pertschient. 
Per l' introducziun da la nova finanziaziun dals ospitals per l' onn 2012 ha la confederaziun relaschà disposiziuns transitoricas. 
Per consequenza pon chantuns cun premias da l' assicuranza da malsauns sut la media – sco il Grischun – reducir l' indemnisaziun dal maun public durant tschintg onns da 55 sin fin a 45 pertschient. 
A partir da l' onn 2017 sto il maun public – quai vul dir chantuns e vischnancas – surpigliar almain 55 pertschient dals custs. 
Chantuns ston mintgamai fixar fin la fin mars la part dal maun public per il proxim onn chalendar. 
Cun la decisiun da la regenza desista il chantun Grischun da reducir la part dal maun public per l' onn 2012. 
D' ina vart correspunda la repartiziun da 55 pertschient a quint dal maun public e 45 pertschient a quint da las assicuranzas da malsauns circa a la clav da repartiziun che vegn gia duvrada dapi onns per la finanziaziun dals ospitals. 
A la regenza para questa part da l' autra vart er adequata per restrenscher ad ina dimensiun supportabla l' augment da las premias. 
Ina reducziun da la part dal maun public a 45 pertschient avess per consequenza custs supplementars da 27 milliuns francs per las assicuranzas, quai che correspunda ad in augment da las premias da circa 7 pertschient. 
La repartiziun da la part dal maun public tranter il chantun e las vischnancas da domicil vegn il cussegl grond a fixar en la sessiun da zercladur cur ch' el vegn a tractar la missiva davart la revisiun parziala da la lescha da sanadad. 
En quest connex propona la regenza ch' il chantun surpiglia 85 pertschient e che las vischnancas surpiglian 15 pertschient dals custs dal maun public. 
La regenza beneventa che l' etichetta d' energia per autos da persunas vegn repassada 
La regenza grischuna è da princip d' accord cun il fatg che l' etichetta d' energia per autos da persunas che vegn previsa da la confederaziun vegn repassada. 
Las novaziuns proponidas sa tegnan vid las pitgas cumprovadas da l' etichetta d' energia, megliereschan dentant ellas en intgins puncts debels. 
Quai exprima la regenza en sia resposta tar la consultaziun davart la revisiun da l' ordinaziun d' energia da la confederaziun. 
La confederaziun vul meglierar l' etichetta d' energia existenta per autos da persunas. 
En spezial duai il consum absolut da carburant vegnir valità pli fitg tar la classificaziun dals vehichels en las categorias da l' effizienza energetica. 
L' etichetta nova surveglia er tracziuns alternativas sco vehichels che vegnan mess en moviment tras electricitad u tras gas. Las categorias da l' effizienza energetica duain en l' avegnir vegnir adattadas annualmain tenor il stadi da la tecnica il pli nov. 
La regenza beneventa en spezial ch' il champ d' applicaziun da l' etichetta d' energia sa restrenscha vinavant sin autos da persunas e ch' i vegn er vinavant classifitgà en set categorias d' effizienza energetica ( A fin G). 
Da vischnancas e da regiuns 
Andeer: Il project per revitalisar il Mühlbach ad Andeer vegn approvà. 
Als custs vegn concedida ina contribuziun da 70' 000 francs. 
Landquart: Al consorzi per aua persa da Landquart vegn garantida ina contribuziun da maximalmain 451' 400 francs per engrondir e per modernisar la serenera da Landquart ( Igis). 
Lostallo: Il project cunter crudada da crappa " Arabella " sin territori da la vischnanca da Lostallo vegn approvà e sustegnì cun ina contribuziun da maximalmain 1' 237' 500 francs. 
Igis: La revisiun parziala da la planisaziun locala, concludida da la vischnanca dad Igis ils 27 da zercladur 2010, vegn approvada. 
Contribuziuns chantunalas a differentas instituziuns 
Agid umanitar: A la chadaina da fortuna vegn pajada ina contribuziun da 40' 000 francs a favur da l' acziun d' agid d' urgenza en il Giapun ed a la Caritas ina contribuziun da 10' 000 francs a favur da las fugitivas e dals fugitivs sco er da las persunas stgatschadas da la Libia. 
Projects da vias 
La regenza ha approvà totalmain 2' 000' 000 francs per construir e per sanar ils suandants trajects da vias: 
- via da l' Alvra: lavurs d' impressari, Preda – Palpuogna 
- via d' Engiadina: lavurs d' impressari e lavurs da cuvrida, Brail Zernez 
Quint annual dal chantun Grischun 2010: Resultat excellent, grazia a retgavs supplementars
En ses quint dal chantun 2010 po il Grischun preschentar in resultat excellent, e quai grazia a retgavs supplementars e grazia a custs stabils. 
Cuntrari al deficit budgetà da 35 milliuns francs demussa il resultat exact in surpli dal retgav da 108.6 milliuns francs. 
" La crisa finanziala ed economica n' ha per fortuna betg gì quellas consequenzas sin il chantun Grischun ch' ins temeva la stad 2009, il mument da la budgetaziun ", constatescha il president da la regenza ed il directur da finanzas Martin Schmid cun plaschair. 
" Cunzunt megliers retgavs fiscals e contribuziuns da la confederaziun pli grondas han chaschunà il fitg bun quint annual. 
La disciplina constanta che la regenza e l' administraziun han applitgà pertutgant las expensas ha ultra da quai gì per consequenza ch' ils credits tenor il preventiv n' èn betg vegnids consumads dal tuttafatg ", commentescha Martin Schmid il resultat zunt allegraivel. 
Valurs da basa dal quint dal chantun 2010 
Ils custs reals èn sa reducids envers il quint 2009 per 12.5 milliuns francs ( -4.2 pertschient), entant ch' ils custs da persunal èn s' augmentads per 8 milliuns francs ( +2.5 pertschient). 
Las atgnas contribuziuns a terzas persunas èn s' augmentadas envers il quint 2009 anc ina giada massivamain per 48.8 milliuns francs ( +6.8 pertschient). 
Ils retgavs fiscals han surpassà il preventiv per 79.3 milliuns francs ed èn per 28 milliuns francs sur la valur da l' onn precedent. 
Ils retgavs da facultad èn sa sviluppads en ina moda allegraivla ( rectifitgads per las posiziuns extraordinarias + 10.2 pertschient). 
Las investiziuns nettas han surpassà cun 210.3 milliuns francs per l' emprima giada la limita da 200 milliuns ed han cuntanschì ina nova valur maximala. 
Quint current: Retgavs pli gronds e custs pli pitschens che budgetà 
Dals custs totals da 2' 397.8 milliuns francs e d' in retgav total da 2' 517.3 milliuns francs resulta in surpli cumprovà dal retgav da 119.5 milliuns francs. 
Quest surpli correspunda a circa 5 pertschient dals custs totals. 
Sch' ins deducescha posiziuns extraordinarias en la dimensiun da 10.9 milliuns francs importa il resultat ordinari 108.6 milliuns francs. 
El è in pau pli pitschen ch' ils resultats correspundents dals onns precedents ( 2009'126.6 milliuns francs; 2008 175.9 milliuns francs). 
Ils retgavs fiscals chantunals èn vegnids considerads memia precautamain, sch' ins guarda enavos e sa basa sin las ipotesas conjuncturalas che la confederaziun ha prognostitgà la primavaira 2009 en connex cun la crisa finanziala ed economica. 
En cas da differentas parts impurtantas da las entradas federalas ( p.ex. part dal retgav da la taglia federala directa, taglia anticipada, TTPDP) ha il chantun surpiglià las valurs dal preventiv ch' èn vegnidas applitgadas dal post cumpetent da l' administraziun federala. 
Quests retgavs èn resultads en ina dimensiun bainquant pli gronda che budgetà. 
Quint d' investiziun: Il chantun ha dà ora passa 437 milliuns francs 
Cun expensas da record da passa 437 milliuns francs ha il chantun augmentà sia activitad d' investiziun envers l' onn precedent per 9 pertschient. 
Tant per l' acquisiziun da bains reals ( +21.1 milliuns francs) sco er per la concessiun da contribuziuns d' investiziun ( +21.5 milliuns francs) ha il chantun dà ora cleramain dapli daners che l' onn precedent. 
Ultra da quai èn vegnids concedids dapli emprests da daners ( +5.5 milliuns francs). 
Grazia a las entradas pli grondas n' è il preventiv da las investiziuns nettas dentant betg vegnì consumà ( -22.4 milliuns francs). 
Indicaturs: Maletg da la situaziun da facultad e da finanzas solida dal chantun 
Ils indicaturs ils pli impurtants mussan medemamain in maletg positiv: Il quint da finanziaziun da las investiziuns nettas ha in surpli da 112.8 milliuns francs. 
Il grad d' atgna finanziaziun cuntanscha pia puspè ina valur excellenta da 153.6 pertschient. 
L' agen chapital cumprovà s' augmenta suenter l' attribuziun dal gudogn annual ad 1.1 milliardas francs e correspunda ad ina quota d' agen chapital da 53.3 pertschient. 
Quai vul dir che l' agen chapital cumprovà stat bun per passa la mesadad da tut las obligaziuns dal chantun. 
La facultad dal stadi netta per abitanta e per abitant dal Grischun munta a passa 6' 300 francs. 
Perspectiva: A curta vista pon ins esser optimist, a vista mesauna ston ins esser precaut 
Per l' onn current 2011 vegni fatg quint cun in resultat positiv. 
La revisiun da la lescha da taglia 2009 ( entrada en vigur per il 1. da schaner 2010) vegn per l' emprima giada ad esser senza effect giuridic l' onn 2011. 
A vista mesauna ston ins far quint cun perditas er da la vart da las entradas. 
Uschia n' è per exempel insumma betg pli segirada la part vi dal gudogn da la banca naziunala svizra d' annualmain circa 42 milliuns francs. 
Da la vart dals custs vegn il chantun confruntà cun expensas supplementaras essenzialas. 
Tar questas expensas tutgan las atgnas contribuziuns a terzas persunas, en spezial las prestaziuns supplementaras e la reducziun individuala da las premias. 
Proxims projects da refurma sco la finanziaziun dals ospitals vegnan ad engrevgiar supplementarmain las finanzas dal chantun. 
Agiuntads ston vegnir differents projects d' infrastructura ch' èn previs, sco la construcziun nova dal tunnel da l' Alvra cun ina participaziun als custs da vart dal chantun da 40 milliuns francs. La sessiun da zercladur 2011 vegn la regenza a suttametter al cussegl grond in project correspundent da lescha per pudair finanziar quest project. 
Ultra da quai sa reducescha l' agen chapital per 220 milliuns francs sin fundament da l' apport unic extraordinari al fond da gulivaziun da finanzas ch' è vegnì concludì dal cussegl grond la sessiun da favrer 2011. 
I daventa pia evident che las finanzas chantunalas pon vegnir tegnidas en equiliber mo, sch' i reussescha er en il futur da controllar l' augment da las expensas. 
Il cussegl grond vegn a tractar il quint dal chantun 2010 en la sessiun da zercladur. 
Ulteriuras infurmaziuns davart il quint dal chantun 2010 dattan: 
- cusseglier guvernativ dr. Martin Schmid, schef dal departament da finanzas e vischnancas, 081'257'32'01 
- Andrea Seifert, manader da l' administraziun da finanzas, 081'257'33'01 
Success da la &quot;maisa radunda&quot; en il cumbat cunter la mancanza da persunal da tgira
La " maisa radunda ", ch' era vegnida convocada l' onn 2009 dal chantun Grischun per far frunt a la mancanza da persunal da tgira, mussa effects positivs. 
Tenor ina maioritad da las participantas e dals participants na dovri actualmain naginas ulteriuras activitads da la " maisa radunda ". 
Las scuntradas duain dentant vegnir mantegnidas sco plattafurma per barattar infurmaziuns e duain avair lieu en l' avegnir ina giada per onn. 
Per cumbatter la mancanza imminenta da persunal da tgira en ils ospitals, en las clinicas, en las chasas da persunas attempadas e da tgira sco er tar la spitex aveva la scheffa dal departament da giustia, segirezza e sanadad, cussegliera guvernativa Barbara Janom Steiner, envidà la stad 2009 represchentantas e represchentants da las federaziuns da patrunas e da patruns ( federaziun grischuna " chasas ed ospitals ", federaziun grischuna da spitex, organisaziuns dal mund da lavur " sanadad e fatgs socials "), da las federaziuns professiunalas, dals lieus da scolaziun e dals uffizis cumpetents ad ina " maisa radunda ". 
En quatter gruppas da lavur èn alura vegnidas elavuradas e proponidas mesiras multifaras per cumbatter la mancanza da persunal. 
A chaschun da l' ultima radunanza dals 22 da mars 2011 han las participantas ed ils participants da la " maisa radunda " constatà cun satisfacziun che las mesiras ch' èn vegnidas realisadas en il fratemp ( cf. agiunta) han gì per consequenza che bler dapli persunas han absolvì l' onn 2010 la scolaziun d' emploiada u d' emploià spezialisà da sanadad. 
L' effect d' autras mesiras ch' èn vegnidas instradadas per recrutar persunal da tgira – sco l' introducziun d' ina scolaziun da tgirunza u da tgirunz diplomà SSS cumplementara a la professiun – na sa lascha betg anc giuditgar per il mument. 
L' effect da las mesiras prendidas duai vegnir giuditgà en il rom d' in monitoring. 
Per pudair realisar en il chantun in vast pachet da mesiras cuntinuantas en il sectur da la furmaziun professiunala e da la purschida da plazzas da lavur ha la federaziun grischuna " chasas ed ospitals " l' intenziun d' augmentar – ensemen cun la federaziun grischuna da spitex – il dumber da persunal da las organisaziuns dal mund da lavur " sanadad e fatgs socials " dal Grischun. 
Ord vista da las participantas e dals participants da la " maisa radunda " po la situaziun actuala da persunal en ils manaschis dals fatgs da sanadad vegnir designada en general sco buna en il Grischun. 
Quai vala en spezial per la Val dal Rain da Cuira. 
Ils manaschis ordaifer la Val dal Rain da Cuira annunzian ina mancanza da persunal da tgira diplomà indigen en il sectur da la tgira da lunga durada. 
En general manchi persunal da tgira indigen cun scolaziuns spezialas ( spendrera, staziun intensiva, staziun intensiva d' uffants, sala d' operaziun). 
Per il mument na dovri – tenor l' avis da la gronda part da las participantas e dals participants – naginas ulteriuras activitads da la " maisa radunda ". 
Sco empermess a la " maisa radunda " vegnan las mesiras ch' eran vegnidas elavuradas e proponidas da la " maisa radunda " resp. da las gruppas da lavur, ma che n' èn betg anc vegnidas realisadas, prendidas per mauns da las organisaziuns da las patrunas e dals patruns ( federaziun grischuna " chasas ed ospitals ", federaziun grischuna da spitex) sin plaun operativ, perquai che questas mesiras èn cunzunt da natira operativa. 
En vista a l' avegnir èsi necessari da dar in' attenziun speziala al mantegniment dal persunal e da prender mesiras per prolungar il temp che las tgirunzas ed ils tgirunzs restan fidaivels a lur professiun. 
Per las participantas e per ils participants èsi stà cunvegnent da mantegnair la " maisa radunda " sco plattafurma per barattar infurmaziuns en il senn d' in giudicament permanent da la situaziun. 
Las radunanzas duain avair lieu annualmain, nun ch' ina midada da las cundiziuns generalas pretendia da sa radunar a curta vista. 
La cumissiun per furmaziun e cultura beneventa l'aboliziun dal concordat concernent la scola auta svizra d'agronomia a Zollikofen
La cumissiun dal cussegl grond per furmaziun e cultura ha predeliberà la missiva da la regenza pertutgant l' aboliziun dal concordat concernent la scola auta svizra d' agronomia a Zollikofen en il chantun Berna e sustegna la proposta da la regenza. 
En sia ultima sesida ha la cumissiun per furmaziun e cultura ( CFC) – sut il presidi da deputada Sandra Locher Benguerel ed en preschientscha da cusseglier guvernativ Hansjörg Trachsel – concludì unanimamain da proponer al cussegl grond d' abolir il concordat concernent la scola auta svizra d' agronomia a Zollikofen ( SASA). 
La SASA exista gia dapi l' onn 1967 e vegn purtada – en il rom dal concordat – da tut ils chantuns da la Svizra. 
Per motivs dal sistem da furmaziun han differents chantuns proponì d' abolir il concordat e d' integrar la SASA cumplettamain en la scola auta spezialisada dal chantun Berna. 
Il chantun Berna e la SASA han pia fatg ina cunvegna da chantunalisaziun ch' è vegnida approvada il november 2009 dal cussegl dal concordat, ed il cussegl grond dal chantun Berna ha medemamain acceptà da surpigliar la scola. 
La SASA è in center da scolaziun per persunas da cader dal sectur agrar, forestal ed alimentar e porscha scolaziuns da bachelor correspundentas cun la pussaivladad da las cumplettar cun in studi da master. 
Cun laschar surpigliar la SASA al chantun Berna poi vegnir evità ch' ella prendia donn pervia da l' extrada smanatschanta da differents chantuns. Cunzunt per ch' ella possia vegnir surpigliada èsi necessari che tut ils chantuns acceptian l' aboliziun dal concordat. 
La CFC ha pudì sa persvader dal senn e dal niz da quest proceder per il chantun Grischun ed approva unanimamain l' aboliziun dal concordat. 
Correspundentamain vegn ella er a recumandar questa aboliziun al cussegl grond che vegn a tractar la fatschenta la sessiun d' avrigl 2011. 
Per las Grischunas e per ils Grischuns signifitga quai che la SASA a Zollikofen vegn a metter a disposiziun er vinavant ina scolaziun da buna qualitad per l' agronomia, per la selvicultura e per la tecnologia alimentara. La finala pon puspè profitar da quai er l' agricultura e la selvicultura dal Grischun. 
L' onn 2009 han tuttina frequentà 26 studentas e students dal chantun Grischun la SASA. 
Perquai ch' il chantun Berna surpiglia la SASA spargna il chantun Grischun er daners. El sto pajar – tenor la regulaziun dal dretg federal – il futur mo pli 26' 000 francs per onn e per studenta u per student e betg pli la pauschala da finanziaziun vertenta tenor il concordat da 38' 300 francs per persuna e per onn. 
Communicaziun da la regenza dals 31 da mars 2011
La regenza grischuna ha approvà il concept " Retica 30 " da la Viafier retica. 
Cun quai sustegna ella l' introducziun planisada dal tact da mes' ura da la VR che duai vegnir realisà en etappas a partir dal december 2014. 
La regenza approvescha il concept " Retica 30 " da la VR 
Il chantun Grischun sustegna l' introducziun d' in tact da mes' ura per las lingias principalas da la Viafier retica ( VR) ch' è previsa en etappas a partir dal december 2014. 
La regenza grischuna ha prendì enconuschientscha cun consentiment dal concept " Retica 30 " ch' è vegnì inoltrà da la VR. 
A medem temp ha la regenza incumbensà la VR da preparar la realisaziun da quest concept e d' inoltrar a temp las dumondas necessarias per l' acquisiziun da vehichels e per la renovaziun da l' infrastructura. 
La dumonda d' approvar il nov concept da purschida " Retica 30 " che la VR ha drizzà a l' uffizi federal da traffic ed al chantun Grischun prevesa da garantir – a partir dal december 2014 – la colliaziun directa dals trens da las VFF che arrivan mintga mes' ura a Landquart ed a Cuira. 
Gia a partir da quest mument vul la VR manar novs trens da Landquart a San Murezzan via Veraina/Zernez. 
Uschia resulta ina clera reducziun dal temp da viadi per l' Engiadina e mintga mes' ura ina purschida alternanta via l' Alvra u via il Veraina cun colliaziun a las VFF a Landquart u a Cuira. 
A medem temp duai vegnir installada sin las lingias principalas da la VR Landquart-Tavau e Cuira-Glion ina purschida nova da mes' ura. 
Per etappas futuras d' engrondiment ha la VR er en mira ina introducziun da colliaziuns da mes' ura entaifer il Grischun per las lingias da l' Engiadina e d' Arosa, e quai almain durant il temp stagiunal sco er durant il temp da grond traffic durant il di. 
Tenor il concept duai la purschida vegnir engrondida cuntinuadamain, uschia ch' il tact da mes' ura duai esser introducì per l' entir di sco stadi da finamira sin la gronda part da la rait da la VR fin ils onns 2025-2030. 
La regenza è da l' avis che quest pass fitg impurtant per il svilup dal traffic public dal chantun Grischun duaja vegnir promovì cun preferenza cunzunt areguard la planisaziun ed areguard la finanziaziun da las investiziuns en l' infrastructura sco er en ils vehichels che la VR dovra. 
Cun trens e cun bus presta il traffic public ina contribuziun impurtanta a la qualitad dal Grischun. 
Per satisfar meglier als basegns da las passagieras e dals passagiers durant il traffic da temp liber e durant il traffic pendular è la VR dependenta da l' engrondiment da la purschida. 
En il fratemp è il tact da mes' ura en ils blers territoris da la Svizra standard sin las lingias principalas. 
Il Grischun n' è betg mo ina da las paucas excepziuns entaifer la regiun, mabain er en direcziun da Turitg, da Son Gagl e da Bellinzona. 
Contribuziuns chantunalas a differentas instituziuns 
Flem Laax Falera management SA: A la Flem Laax Falera management SA ch' è anc en fundaziun vegn garantida ina contribuziun chantunala dad 1' 000' 000 francs per la furmaziun da la OGD Flem Laax respectivamain per realisar il model d' interpresa. 
Tgira da monuments: Per l' etappa da restauraziun 2010 da la claustra Son Jon a Müstair vegn pajada ina contribuziun maximala da 263' 000 francs. 
Projects da vias 
La regenza ha approvà totalmain 6' 160' 000 francs per construir e per sanar ils suandants trajects da vias: 
- via da l' Alvra: lavurs d' impressari e da cuvrida, Tranter ils Craps e Punt Ota 
- via sursilvana: lavurs da cuvrida, Schluein – access da Rueun 
- via dal Scanvetg: lavurs d' impressari, punt dal Gründjitobel 
- via da Surin: lavurs d' impressari, Tumbas – punt dal Glogn 
- via da Surrein: lavurs d' impressari, Plaun da Punt 
La regenza s'exprima a favur da l'acceptaziun da l'iniziativa chantunala dal pievel cunter birocrazia e reglamentaziuns nunnecessarias
La regenza grischuna ha deliberà sia missiva tar l' iniziativa chantunala dal pievel cunter birocrazia e reglamentaziuns nunnecessarias. 
Ella propona al cussegl grond da recumandar al pievel d' acceptar la " iniziativa IPM " senza cuntraproposta. 
Tenor l' avis da la regenza ha il chantun Grischun gia concludì e realisà bleras mesiras che cuvran la finamira da l' iniziativa. 
Il parlament vegn a tractar la fatschenta en la sessiun da zercladur 2011. 
La " iniziativa IPM " ( iniziativa chantunala dal pievel cunter birocrazia e reglamentaziuns nunnecessarias) ch' è vegnida inoltrada ils 8 da zercladur 2010 è reussida cun 4' 389 suttascripziuns valaivlas. 
L' iniziativa dal pievel è vegnida redigida sco iniziativa constituziunala en furma d' in sboz elavurà. 
Ella pretenda ch' il chantun e che las vischnancas prendian mesiras per limitar tant sco pussaivel il dumber da regulaziuns e la chargia administrativa per interpresas, en spezial per las interpresas pitschnas e mesaunas ( IPM). 
La regenza sustegna ils giavischs e la finamira da l' iniziativa. 
Sco ch' ella menziunescha en sia missiva manca fin ussa en la constituziun dal chantun ina incumbensa expressiva en connex cun la distgargia administrativa. 
La finamira da l' iniziativa da distgargiar l' administraziun da las IPM uschè fitg sco pussaivel, po il chantun Grischun dentant gia far cun las disposiziuns da la politica economica ch' existan en la constituziun chantunala. 
Consequentamain ha l' administraziun chantunala gia en il passà introducì differents instruments per distgargiar administrativamain interpresas, sumegliantamain a la confederaziun. 
Il chantun enconuscha gia differents instruments per distgargiar las IPM 
L' onn 2007 ha il chantun Grischun installà in uschenumnà gremi da coordinaziun per la politica da las IPM. 
Quest gremi dad IPM examinescha leschas ed ordinaziuns novas u gia existentas sco er lur execuziun areguard barrieras administrativas per las IPM. 
In ulteriur instrument ch' il chantun ha gia lantschà l' onn 1996 è l' essenzialisaziun e la flexibilisaziun da la legislaziun e da l' applicaziun dal dretg ( EFLAD). 
Quest project cumplessiv – ch' il Grischun ha lantschà sco emprim chantun da la Svizra – ha en mira in agir effizient da l' administraziun e quai tras rectifitgar e meglierar sistematicamain la legislaziun. Uschia vegn er l' administraziun distgargiada. 
Mesiras supplementaras èn per exempel la verificaziun periodica da las incumbensas tenor la constituziun chantunala ubain las finamiras – ch' èn vegnidas fixadas en la strategia dad e-government – da reglar process da fatschenta tranter l' administraziun e las IPM sin via electronica. 
Per quest intent è per exempel vegnì installà en l' internet in portal per interpresas. 
Plinavant ha l' administraziun da taglia prendì differentas mesiras e p.ex. introducì – per persunas giuridicas – ina software d' explicaziun per la decleraziun da taglia. 
Er tar la domiciliaziun d' interpresas novas ha il chantun pudì meglierar la coordinaziun cun ils differents posts da servetsch en il senn dal princip da " one-stop-shop " ( vul dir d' in unic post responsabel). 
Tenor l' avis da la regenza cuvran questas ed ulteriuras mesiras la finamira da l' iniziativa. 
La cumparegliaziun cun auters chantuns mussa ch' il Grischun ha ademplì sias incumbensas en quest sectur. 
Il chantun vegn a sa stentar vinavant da meglierar las mesiras existentas e d' examinar las novas. 
Perquai sustegna la regenza la cumplettaziun da la constituziun chantunala che vegn proponida cun l' iniziativa. 
Uschia vegniss fixada ina clera incumbensa constituziunala. 
La regenza propona ord quest motiv al cussegl grond da recumandar al pievel d' acceptar l' iniziativa IPM. 
Ella desista er d' ina cuntraproposta. 
Deliberà la missiva tar la nova lescha chantunala da geoinfurmaziun
La regenza grischuna ha deliberà la missiva tar il relasch d' ina nova lescha chantunala da geoinfurmaziun. 
Tenor quella duai er en l' avegnir in vast circul pudair far diever facilmain e favuraivlamain da geodatas en il Grischun. 
A medem temp vegn la basa giuridica adattada a las novas prescripziuns da la confederaziun. 
Il cussegl grond vegn a tractar questa fatschenta en la sessiun da zercladur 2011. 
En il passà èn vegnidas registradas e derasadas adina dapli geoinfurmaziuns sin via electronica. 
Las geodatas èn essenzialas per l' agir planisatoric e vegnan duvradas en l' administraziun, en l' economia, en la scienza sco er en ils conturns privats. 
Il chantun Grischun ha percurschì gia baud la muntada da geodatas ed ha procurà a temp per l' installaziun coordinada d' in sistem d' infurmaziun geografica ( SIG) en l' administraziun. 
Uschia ha la centrala chantunala dal SIG pudì cumenzar gia l' onn 1992 cun ses manaschi. 
Oz po mintgina e mintgin consultar e retrair las geodatas en l' internet tar il center da geodatas dal Grischun sut http://www.geogr.ch. 
Dapi l' installaziun da questa pagina d' internet il mars 2008 èn ils servetschs e la purschida da datas vegnids extendids cuntinuadamain. 
Principalmain dumandadas èn las datas dals secturs da la mesiraziun uffiziala, da la planisaziun d' utilisaziun, da la planisaziun directiva, da la natira e da l' ambient sco er dal guaud e da la selvaschina. 
Novas directivas da la confederaziun 
Cun la lescha federala davart la geoinfurmaziun, ch' è entrada en vigur il 1. da fanadur 2008, ha la confederaziun repassà dal tuttafatg la basa giuridica per sias geodatas e dà in rom unitar a quellas. 
Il nov dretg da geoinfurmaziun regla d' ina vart la registraziun da las geodatas da la confederaziun e da l' autra vart er la retratga da questas datas, las qualas ston vegnir rendidas accessiblas al public tras servetschs da preschentaziun e da download. 
A questas novas prescripziuns federalas ston ussa er vegnir adattadas las disposiziuns chantunalas, ed i sto vegnir relaschà in rom giuridic correspundent per las geodatas chantunalas. 
L' intent da la nova lescha chantunala da geoinfurmaziun èsi da metter a disposiziun las geodatas a las autoritads sco er a l' economia, a la societad ed a la scienza per ina vasta utilisaziun, e quai en moda simpla ed a custs raschunaivels. 
Per cuntanscher questa finamira èsi necessari d' installar in center chantunal da geodatas che metta a disposiziun las geodatas. 
Quest center da geodatas vegn designà en la lescha sco post central da consegna en il chantun. Il chantun po dentant delegar la gestiun dal center da geodatas per part u dal tuttafatg a terzas persunas. 
Ultra da quai pon las vischnancas manar vinavant agens centers da geodatas. 
Consultar gratuitamain geodatas da basa 
La lescha prevesa plinavant che las geodatas da basa ch' èn accessiblas publicamain duain pudair vegnir consultadas gratuitamain. 
Er ils plans fin al format A3 duain ins pudair stampar gratuitamain. 
Las autoritads tegnan uschia quint dal basegn da la populaziun, numnadamain da survegnir infurmaziuns gratuitas en moda simpla e svelta. 
Per retrair ulteriuras geodatas vegn percunter incassada ina taxa che serva a finanziar la gestiun dal center da geodatas. 
Ulteriuras novaziuns 
En la nova lescha da geoinfurmaziun vegnan medemamain integradas las regulaziuns davart la mesiraziun uffiziala. 
Ultra da quai vul il chantun crear da nov ina basa legala per installar in cataster dals conducts respectivamain in plan da survista davart ils conducts d' ovra. 
La finala ha el anc integrà a medem temp en la lescha – tenor las prescripziuns da la confederaziun – la basa per installar in cataster da las restricziuns da proprietad tenor il dretg public ( cataster RPDP). 
La lescha davart l'assicuranza da malsauns e la reducziun da las premias duai vegnir adattada a las novas prescripziuns federalas
Il chantun Grischun sto adattar a las novas prescripziuns da la confederaziun il tractament da premias da las cassas da malsauns betg pajadas sco er la concessiun da la reducziun da las premias. 
La regenza grischuna ha deliberà la missiva correspundenta tar la revisiun parziala da la lescha davart l' assicuranza da malsauns e la reducziun da las premias. 
Il cussegl grond vegn a tractar questa fatschenta en la sessiun da zercladur 2011. 
Perquai che adina dapli persunas assicuradas na pajan betg lur premias han las chombras federalas concludì il mars 2010 da midar la lescha federala davart l' assicuranza da malsauns e da reglar da nov il tractament da las premias betg pajadas. 
Il medem mument è er vegnida midada la concessiun da la reducziun da las premias. 
Uschia prescriva la confederaziun als chantuns da pajar la reducziun da las premias stringentamain a la cassa da malsauns e betg pli a las persunas assicuradas. 
Quai duai garantir che las contribuziuns dal chantun vegnian duvradas effectivamain per reducir las premias da las persunas che han il dretg da survegnir questas reducziuns. 
La midada da la lescha federala davart l' assicuranza da malsauns duai entrar en vigur per il 1. da schaner 2012. 
Pauca libertad d' agir per adattar las leschas chantunalas a las prescripziuns federalas 
Pervia da questas novas prescripziuns da la confederaziun sto il chantun adattar sia lescha davart l' assicuranza da malsauns e la reducziun da las premias. 
La libertad d' agir dal chantun è pitschna en quest connex, sco che la regenza punctuescha en sia missiva al cussegl grond. 
La revisiun parziala da la lescha chantunala prevesa che l' institut d' assicuranza sociala vegn designà en il futur sco autoritad chantunala cumpetenta per tractar dumondas da premias betg pajadas e dumondas da la participaziun als custs. 
L' obligaziun da las vischnancas ch' exista actualmain da surpigliar las premias betg pajadas e las parts dals custs vegn abolida. 
Empè da quai surpiglia il chantun – sco quai ch' i vegn prescrit dal dretg federal – la part da las pretensiuns che chaschunan l' emissiun d' in attest da perdita u d' in titel sumegliant. 
Quai vegn a custar al chantun approximativamain 2 fin 3 milliuns francs dapli per onn. Percunter vegnan las vischnancas distgargiadas correspundentamain. 
Cun la nova regulaziun autorisescha il dretg federal ils chantuns da registrar sin ina glista las persunas assicuradas che n' adempleschan betg lur obligaziun da pajar la premia, malgrà ch' ellas èn vegnidas stumadas, e da permetter a las furnituras ed als furniturs da prestaziuns da prender invista da questa glista. 
Sin in renviament correspundent da vart dal chantun han las assicuranzas da sistir da surpigliar ils custs da prestaziuns cun excepziun da tractaments urgents. 
Cun questa glista sa lascha impedir che questas persunas assicuradas possian profitar da tractaments medicinals sin donn e cust dal maun public. 
En sia missiva propona la regenza al cussegl grond da far diever da questa autorisaziun. 
Dapli custs e dapli lavur 
La finala prescriva il dretg federal da nov che las reducziuns da las premias stoppian vegnir pajadas en il futur stringentamain a las assicuranzas e betg pli a las persunas assicuradas. 
Quai n' ha però nagina influenza directa sin ils dretgs da las persunas assicuradas. 
Perquai ch' il nov modus da pajament sto probablamain – sin basa da las prescripziuns federalas – vegnir fatg cun agid d' in barat da datas automatisà per gronda part e perquai che circa 5 fin 15 pertschient da las persunas assicuradas che avessan il dretg da survegnir ina reducziun da las premias n' han enfin ussa betg profità da quest dretg, sto il chantun far quint da stuair surpigliar dapli contribuziuns. 
Perquai stoi vegnir fatg quint cun custs supplementars da 5 milliuns francs per onn. 
Il nov modus da pajar las reducziuns da las premias pretenda ultra da quai considerablamain dapli lavur administrativa cumpareglià cun il sistem actual. 
Perquai vegnan er ils custs da realisaziun ch' il chantun sto surpigliar a s' augmentar considerablamain. 
Tut en tut sto il chantun far quint cun custs supplementars da 7 fin 9 milliuns francs per onn. 
La midada dal modus da pajar la reducziun da las premias a las assicuranzas e betg pli a las persunas assicuradas ston ils chantuns realisar entaifer dus onns suenter l' entrada en vigur da la midada dal dretg federal. 
La regenza ha l' intenziun da far questa midada, uschespert ch' igl è tecnicamain pussaivel da far quests pajaments a las assicuranzas. 
&quot;Ina chaussa radunda&quot;, ina rudella da gravidanza in pau differenta
Il post da stab per l' egualitad da las schanzas ed adebar, il post da cussegliaziun per planisaziun da famiglia, sexualitad, gravidanza e partenadi, lantschan ina rudella nova da gravidanza. 
Ils 8 d' avrigl 2011 a las 10.30, en la bar da café dal teater a Cuira, vegn la rudella da gravidanza preschentada a la publicitad en il rom d' ina vernissascha. 
Daventar geniturs è per dunna ed um ina part rigurusa da la vita. 
Daventar geniturs signifitgescha midadas en differents champs da la vita sco la professiun, la relaziun, la ballantscha tranter viver e lavurar e la garanzia da l' existenza. 
La rudella nova da gravidanza " Ina chaussa radunda " porscha a geniturs, a persunas spezialisadas da la medischina ed ad autras persunas spezialisadas bleras ulteriuras infurmaziuns che mo las usitadas davart la gravidanza, davart il termin da la naschientscha e davart il svilup da l' uffant. 
Ella cuntegna vastas infurmaziuns davart ils temas che chaschunan midadas e sfidas tar ils geniturs. 
Ils geniturs duain savair nua ch' els pon ir per agid p.ex. tar problems durant la gravidanza, a la plazza da lavur, tar daventar geniturs e restar in pèr, tar la ballantscha tranter viver e lavurar, tar ils dretgs e tar las finanzas, tar ils maletgs novs da las rollas, tar violenza en il partenadi ed en famiglia. 
Per tut questas dumondas stattan adebar ed il post da stab per l' egualitad da las schanzas a disposiziun a persunas pertutgadas per cussegliaziuns gratuitas e discretas. 
Persunas interessadas pon s' annunziar per la vernissascha fin ils 6 d' avrigl 2011 sut info@chancengleichheit.gr.ch u per telefon 081'257'35'70. 
Il Grischun sa participescha ad ina retschertga online davart la cuntentientscha cun il e-government en Svizra
Il chantun Grischun prenda danovamain part a la retschertga online che vegn fatga en l' entira Svizra per eruir quant cuntentas e cuntents che las utilisadras ed ils utilisaders èn cun ils portals d' internet dals chantuns. 
Fin la fin da zercladur pon persunas interessadas sa participar a l' enquista sut www.gr.ch. 
Quant cuntentas e quant cuntents èn las burgaisas ed ils burgais cun ils portals d' internet dals chantuns? 
L' institut per psicologia da l' universitad da Basilea emprova da sclerir questa dumonda. 
Cun il consentiment dals chantuns fa l' institut – suenter ils onns 2006 e 2008 – ina terza retschertga davart la cuntentientscha en il sectur dal e-government en Svizra. 
Cun il studi duai vegnir eruì, quant cuntentas e quant cuntents che las utilisadras e ch' ils utilisaders èn cun ils portals d' internet da tut ils 26 chantuns svizzers. 
Er il chantun Grischun sa participescha puspè a la retschertga online. 
A partir d' immediat fin la fin da zercladur 2011 han persunas interessadas la pussaivladad da valitar la purschida online dal chantun sut /. 
Il questiunari sa divida en differents secturs e cuntegna tut en tut 34 dumondas. 
Ils resultats duain er gidar a meglierar la qualitad da la purschida. 
Las participantas ed ils participants da la retschertga han la pussaivladad da sa participar ad ina concurrenza e da gudagnar in iPhone 4 u in da diesch iPod Shuffle. 
Scumond absolut da far fieu en tut il Grischun
Pervia dal grond privel da fieu per la cultira e per il guaud ha l' uffizi forestal relaschà in scumond absolut da far fieu en tut il Grischun. 
L' uffizi forestal avertescha dal grond privel da fieu per la cultira e per il guaud en tut il Grischun. 
Dapi pliras emnas n' hai betg pli pluvì avunda. 
L' aura da primavaira fitg temprada e la setgira da las ultimas emnas han setgentà fermamain il terren e las stresas da vegetaziun. 
Plinavant datti – durant la stagiun actuala – en blers lieus ervas e chaglias setgadas che pon facilmain pigliar fieu. 
Sch' i dat in incendi en la vegetaziun setga da l' onn precedent, po il fieu sa derasar fitg svelt. 
Tras la malprecauziun cun fieus da rumida en l' agricultura, cun products da fimar e cun fuclars hai adina puspè dà – durant las emnas passadas – incendis che han pudì vegnir stizzads a temp mo grazia a la svelta intervenziun dals pumpiers. 
En tut il Grischun vala in scumond absolut da far fieu en ils guauds ed en la vischinanza dals guauds. 
Products da fimar e battafieus na dastgan betg simplamain vegnir bittads davent. 
Las plazzas da grillar en ils guauds ed en la vischinanza dals guauds na dastgan betg vegnir duvradas. 
Che la situaziun sa mitigeschia, dastga vegnir spetgà pir suenter plievgias intensivas. 
Uradis curts u urizis n' èn betg en cas da reducir avunda la setgira da primavaira. 
Ulteriuras infurmaziuns sco er la valitaziun da la situaziun actuala chattais Vus sut: http://www.wald.gr.ch 
Logo communabel per las bibliotecas publicas en il chantun Grischun
Cun duvrar in nov logo stgaffeschan las bibliotecas publicas en il chantun Grischun ina plattafurma communabla. 
La pli gronda gruppa da las 80 bibliotecas en il chantun sa cumpona da las 54 bibliotecas da scola e communalas. 
Questas bibliotecas publicas dattan access a 507' 845 mediums. 
L' onn passà èn vegnids emprestads passa in milliun mediums. 
In giavisch principal da las manadras e dals manaders da las bibliotecas è da demussar en moda communabla e pli intensiva las prestaziuns e las purschidas da las bibliotecas. Quai vulan ellas cuntanscher cun in corporate design. 
Il logo ch' è vegnì creà da nov garantescha da vegnir reconuschì e stgaffescha ina plattafurma communabla per las bibliotecas en il chantun. 
Il logo che las bibliotecas dal Grischun pon duvrar a partir d' immediat è in segn cun pleds. 
Igl è in logo chapaivel e simpel, dentant er marcant. 
El reflectescha la trilinguitad dal chantun. 
L' apostrof signifitgescha la communicaziun, il barat, l' emprender e l' instruir. A medem temp furma el ina corna stilisada d' in capricorn. 
Cun duvrar il medem logo duai vegnir garantì che las bibliotecas dal Grischun vegnian identifitgadas cleramain e ch' ellas vegnian reconuschidas. Ultra da quai duai vegnir exprimida ina plattafurma communabla da las bibliotecas dal Grischun. 
Impediments da traffic sin la rait da vias dal Grischun pervia da lavurs da construcziun l'onn 2011
L' amplificaziun da differents trajects da vias sco er las mesiras da construcziun per il mantegniment vegnan a chaschunar er quest onn per part impediments da traffic dischagreabels. 
Da la glista dals plazzals da construcziun e da las indicaziuns davart las lavurs e davart ils impediments survegnan ins ina invista actuala per l' entir onn sut http://www.strassen.gr.ch &gt; Baustellen. 
Quest onn vegnan investids 160 milliuns francs per mantegnair a lunga vista la rait da vias dal chantun, cun ina lunghezza da bunamain 1400 kilometers. 
Latiers vegnan circa 60 milliuns francs per ils sviaments da Saas e da Küblis en il Partenz en il rom da la finiziun da las vias naziunalas. 
Las differentas lavurs èn necessarias per garantir la segirezza durabla ed in confort adequat da viagiar per las participantas e per ils participants da traffic. 
Malavita chaschunan questas mesiras savens tscherts impediments per participantas e participants dal traffic. 
L' uffizi da construcziun bassa fa dentant attenziun che – là nua ch' igl è pussaivel – ils plazzals vegnian rumids e ch' i stettian a disposiziun dus vials al traffic durant las fins d' emna e durant la stagiun auta. 
Las impressarias ed ils impressaris sco er l' uffizi da construcziun bassa supplitgeschan las participantas ed ils participants dal traffic d' avair la chapientscha necessaria per eventualas malempernaivladads. 
Avert la consultaziun per realisar il nov dretg da protecziun da l'uffant e da creschids en il chantun Grischun
La regenza grischuna ha avert la procedura da consultaziun per ina revisiun parziala da la lescha introductiva tar il cudesch civil svizzer per realisar il nov dretg da protecziun da l' uffant e da creschids. 
Il punct central dal project è da crear ina nova autoritad chantunala da protecziun da l' uffant e da creschids cun filialas che remplazzan l' autoritad tutelara dad oz. 
Las avugadias uffizialas, da nov assistenzas professiunalas, duain vegnir manadas da las corporaziuns regiunalas fin che la refurma communala e territoriala è terminada. 
Il 1. da schaner 2013 entra en vigur il nov dretg federal da protecziun da l' uffant e da creschids. 
Fin alura han ils chantuns d' adattar lur legislaziun e d' installar l' organisaziun necessaria da las autoritads. 
Cun la revisiun dal cudesch civil svizzer ha la confederaziun en mira da professiunalisar ils fatgs tutelars, damai ch' il svilup social porta problems cumplitgads e sfidas cumplexas. 
En il center stat la furmaziun d' autoritads spezialisadas che sa cumpona interdisciplinarmain ( autoritads da protecziun da l' uffant e da creschids) per pudair dumagnar meglier las pretensiuns creschentas. 
Organisaziun nova da las autoritads en il chantun 
Pervia da las prescripziuns stringentas dal dretg federal sto vegnir installada ina nova organisaziun administrativa en il chantun Grischun. 
Las autoritads tutelaras existentas na pon betg satisfar a las pretensiuns novas dal dretg federal, e quai malgrà las fusiuns che han gì lieu en il passà. 
Ultra da quai è l' intschess da las 17 autoritads tutelaras dad oz memia pitschen. 
Or da quest motiv propona la regenza da stgaffir in' autoritad da protecziun da l' uffant e da creschids cun trais filialas. 
Cun questas structuras decentralas che resguardan ils basegns da las burgaisas e dals burgais na po il chantun betg mo stgaffir plazzas da lavur attractivas en las regiuns, mabain er ademplir las pretensiuns dal dretg federal. 
Las autoritads sa cumponan en emprima lingia da commembras e da commembers che lavuran en uffizi cumplain u principal sco persunas dal fatg da las trais disciplinas da coc ( dretg, lavur sociala e pedagogia/psicologia). 
Ulteriuras disciplinas impurtantas sco medischina/psichiatria/geriatria e dumondas fiduziarias/administraziun da la facultad pon vegnir occupadas tras engaschaments en uffizi accessoric. 
L' autoritad chantunala da protecziun da l' uffant e da creschids che vegn organisada decentralmain vegn sustegnida d' in agen secretariat che ademplescha incumbensas oravant tut dals secturs scleriment dal dretg e cussegliaziun, revisurat ed administraziun. 
En connex cun la nova structuraziun da las autoritads ston er las avugadias uffizialas d' enfin ussa ( en l' avegnir assistenza professiunala) vegnir organisadas da nov. 
Quellas duain vinavant esser francadas en las regiuns. 
Per ch' ellas demussian ina grondezza dal manaschi adattada las ston vegnir assegnadas ulteriuras incumbensas. 
Ultra da l' execuziun professiunala dals mandats duain ellas esser cumpetentas per far scleriments socials sco er per recrutar, per cussegliar e per sustegnair las assistentas ed ils assistents privats. 
Uschia na vegnan betg mo mantegnidas plazzas da lavur existentas mabain er stgaffidas novas plazzas en las regiuns. 
Damai che l' attribuziun da las incumbensas sto vegnir fatga sin fundament da las structuras existentas, vegn la responsabladad per manar las assistenzas professiunalas surdada – en il senn d' ina soluziun transitorica – a las corporaziuns regiunalas. 
Las incumbensas da quellas èn oravant tut d' eleger il persunal e da metter a disposiziun l' infrastructura necessaria. 
En il rom da la refurma communala e territoriala prevesa la regenza d' incorporar las incumbensas tar las regiuns. 
Il chantun finanziescha la nova autoritad da protecziun da l' uffant e da creschids 
Sin fundament dal transferiment da las incumbensas dals circuls al chantun porta tal en l' avegnir ils custs per l' autoritad da protecziun da l' uffant e da creschids. 
Quests custs supplementars importan stgars tschintg milliuns francs per onn. 
Sco fin ussa vegnan las vischnancas a finanziar las assistenzas professiunalas. 
Damai che l' augment dals custs tar las assistenzas professiunalas correspunda circa a la distgargia finanziala en consequenza da la scrudada da la finanziaziun da las autoritads tutelaras, na vegn la realisaziun dal dretg da protecziun da l' uffant e da creschids probablamain betg a chaschunar custs supplementars a las vischnancas. 
Il dretg tutelar vertent è restà praticamain senza midadas dapi l' entrada en vigur l' onn 1912. 
Sin fundament da midadas socialas, economicas e dal dretg sco er pervia da basegns sa midads è ina revisiun dal dretg tutelar daventada inevitabla. 
La consultaziun davart il sboz da la lescha dura fin ils 8 da fanadur 2011. 
Ils documents èn avant maun sin la pagina d' internet dal departament da giustia, segirezza e sanadad ( /RM/instituziuns/administraziun/djsg/ds/projects/Consultaziuns/Seiten/TeilrevisiondesEinführungsgesetzeszumSchweizerischenZivilgesetzbuch ( UmsetzungneuesKindes-undErwachsenenschutzrecht) .aspx). 
Communicaziun da la regenza dals 14 d'avrigl 2011
La regenza grischuna ha deliberà en sia ultima sesida sias posiziuns davart intginas proceduras d' audiziun e da consultaziun da la confederaziun. 
Crititgà la revisiun planisada da l' ordinaziun d' energia e da l' ordinaziun davart la protecziun da las auas da la confederaziun 
La regenza grischuna refusa decididamain las adattaziuns da l' ordinaziun davart la protecziun da las auas che la confederaziun propona en il rom d' ina revisiun parziala da l' ordinaziun federala d' energia. 
Ina nova disposiziun duai obligar ils chantuns da procurar che trajects pli lungs d' auas currentas che sa chattan en in stadi natiral u en in stadi, ch' è datiers da la natira, vegnian mantegnids sche pussaivel senza midadas. 
Per quest intent vul la confederaziun fixar fin la fin da l' onn 2012 a maun d' ina recumandaziun ils criteris per la qualificaziun da lieus per ovras electricas pitschnas e per implants d' energia dal vent. 
La regenza na sustegna betg quest intent. 
Sco ch' ella fixescha en sia audiziun a la confederaziun ston projects per ovras idraulicas e per implants d' energia dal vent gia oz ademplir in grond dumber da cundiziuns dal dretg da l' ambient. 
Ultra da quai ha la confederaziun gist mess en vigur per il 1. da schaner 2011 ina revisiun da la lescha davart la protecziun da las auas che cuntegna disposiziuns severas. 
Uschia na vegnan numerus dals projects gia annunziads betg a pudair vegnir approvads en il futur. 
Tenor l' avis da la regenza manca ultra da quai la basa legala per las novas disposiziuns che vegnan proponidas en l' ordinaziun davart la protecziun da las auas. 
La finala renviescha la regenza al fatg ch' ils chantuns sajan bain conscients da lur responsabladad, sch' els concedan concessiuns dal dretg da las auas. 
Pervia da quai n' èsi betg necessari che la confederaziun elavuria ulteriuras recumandaziuns. 
Precis uschè cler refusa la regenza las midadas da l' ordinaziun d' energia ch' èn previsas per il sectur da las indemnisaziuns per cuvrir ils custs da la furniziun d' electricitad ( ICF). 
Qua stuessan ins spetgar cun ina revisiun fin ch' ils resultats da l' evaluaziun currenta tras la confederaziun èn avant maun. 
Er en quest sectur refusa la regenza cleramain las stentas da l' administraziun federala da sfurzar tras cun cundiziuns supplementaras ina naziunalisaziun da la forza idraulica che surpassa las regulaziuns severas ch' existan gia en il sectur da l' ambient. 
La regenza sustegna la participaziun a la cunvegna da la ONU davart ils dretgs da persunas cun impediments 
La regenza grischuna sustegna da princip la participaziun da la Svizra a la cunvegna davart ils dretgs d' umans cun impediments ( ICRPD). 
En sia resposta da consultaziun a la confederaziun renviescha ella dentant al fatg che las consequenzas giuridicas e finanzialas n' èn per part betg cleras. 
La finamira da la cunvegna da la ONU è quella da proteger umans cun impediments cunter discriminaziuns e da promover lur egualitad da las schanzas. 
Fin il cumenzament da december 2010 han 147 stadis suttascrit questa cunvegna e 96 l' han ratifitgada. 
Tenor l' avis da la regenza correspunda la cunvegna da princip a las finamiras da la politica d' impediments ed a l' urden giuridic da la confederaziun e dals chantuns. 
Questa cunvegna ha oravant tut in caracter programmatic e mo in pitschen dumber da disposiziuns è applitgabel directamain. 
Tgeninas che quellas èn dependa però fermamain da l' interpretaziun. 
Tut tenor il resultat stoi vegnir fatg quint cun consequenzas finanzialas pli grondas per ils chantuns. 
Pervia da quai pretenda la regenza da la confederaziun d' examinar precisamain las consequenzas giuridicas e finanzialas da la cunvegna e da las preschentar detagliadamain en ina missiva. 
La finala exprima la regenza sias resalvas en il champ da furmaziun, perquai che la furmaziun scolastica avess da s' orientar – tenor la cunvegna – vi dal princip da l' inclusiun, senza ch' i fiss precis enconuschent, tge che quai importa per la Svizra. 
Da vischnancas e da regiuns 
Ruschein: La revisiun parziala da la planisaziun locala, concludida da la vischnanca da Ruschein ils 26 da schaner 2011, vegn approvada. 
San Murezzan: La revisiun parziala da la planisaziun locala, da la quala l' object è stà ina planisaziun d' utilisaziun che sa referescha al project da renovar e d' engrondir en etappas il Hotel Suvretta House, concludida da la vischnanca da San Murezzan ils 27 da settember 2009, vegn approvada. 
A medem temp ha la regenza refusà ils recurs da planisaziun ch' èn vegnids inoltrads. 
Sumvitg: La revisiun parziala da la planisaziun locala da la vischnanca da Sumvitg dals 14 da december 2010 vegn approvada. 
Contribuziuns chantunalas a differentas instituziuns 
Viafier retica: Il project " Rempar cunter bovas Seglias " da la Viafier retica vegn approvà. 
Als custs vegn garantida ina contribuziun da 2' 574' 000 francs. 
Scola-dimora a Cuira: Il project da la scola-dimora a Cuira da midar l' utilisaziun da las chombras dal zambregiar textil en in internat dal di, da translocar la chombra da la classa da l' integraziun professiunala sco er da sanar il palantschieu da la halla da gimnastica vegn approvà e sustegnì cun ina contribuziun da construcziun da maximalmain 61' 000 francs. 
Collecta da la rogaziun federala 
Mintgamai in terz dal retgav da la collecta da la rogaziun federala 2011 va a l' uniun Insieme Grischun, Cuira, al project " Zwärg Riisa " da l' associaziun chantunala da la crusch blaua dal Grischun sco er al project " Scriver e leger meglier " da la crusch cotschna dal Grischun. 
Projects da vias 
La regenza ha approvà totalmain 13' 567' 000 francs per construir e per sanar ils suandants trajects da vias: 
- via d' Andiast: lavurs d' impressari, Sut Plauncas 
- via da Calanca: lavurs d' impressari, Grono – Pianecc e Grono – Ponte Arco 
- via d' Engiadina: lavurs da cuvrida, sviament da Scuol 
- via taliana: lavurs da cuvrida, Riòlta sut – Cruttisertobel, e lavurs d' impressari, Viganaia – Malabarba 
- via dal Güglia: lavurs d' impressari en il vitg da Valbella 
- via dal Landwasser: lavurs da cuvrida, Rotsch – OE Glaris 
- via dal Luzisteig: lavurs d' impressari en il vitg da Maiavilla 
- via dal Scanvetg: lavurs d' impressari vi dal mir da sustegn da Langwies 
- via dal Meir: lavurs d' impressari e da cuvrida, Solas – tunnel d' Alvaschagn 
- via dal Spleia: lavurs d' impressari al Bodmastafel 
- via da St. Antönien: lavurs d' impressari vi da las punts a spunda Schaniala 2 e 3 
Communicaziun da la regenza dals 21 d'avrigl 2011
La regenza grischuna ha mess en vigur per il 1. da matg 2011 la nova lescha davart la protecziun da la natira e da la patria sco er l' ordinaziun correspundenta. 
Uschia stgaffescha il chantun la basa per ina protecziun effizienta da la natira e da la patria en il Grischun, ch' è confurma al temp. 
Mess en vigur la nova lescha chantunala davart la protecziun da la natira e da la patria 
La nova lescha davart la protecziun da la natira e da la patria dal chantun Grischun vegn messa en vigur per il 1. da matg 2011. 
Quai ha concludì la regenza grischuna. 
Il cussegl grond aveva relaschà la lescha ils 19 d' october 2010. 
Il termin da referendum è scadì ils 26 da schaner 2011. Entaifer quest termin n' èn vegnids inoltrads nagins referendums. 
La lescha stgaffescha la basa per ina protecziun effizienta da la natira e da la patria en il Grischun, ch' è confurma al temp. 
Ella ha en emprima lingia l' intent d' exequir l' artitgel 81 da la constituziun chantunala. 
Tenor quel èn il chantun e las vischnancas obligads da prender mesiras per proteger la fauna e la flora sco er per mantegnair cuntradas e maletgs da lieus prezius, lieus istorics sco er objects natirals e bains culturals. 
Per realisar la lescha chantunala davart la protecziun da la natira e da la patria è necessaria in' ordinaziun executiva da la regenza che remplazza las ordinaziuns vertentas tar la legislaziun davart la protecziun da la natira e da la patria e che regla l' execuziun da la nova lescha. 
L' ordinaziun è medemamain vegnida messa en vigur da la regenza per il 1. da matg 2011. 
Da vischnancas e da regiuns 
Igis: A la vischnanca dad Igis vegn garantida ina contribuziun chantunala da construcziun dad 1' 031' 700 francs per construir ina nova halla da sport traidubla sin l' areal da scola Ried a Landquart. 
Brinzauls: Il project " Sistem da preavertiment per la zona da bovas Caltgeras " da la vischnanca da Brinzauls vegn approvà e sustegnì cun ina contribuziun da 184' 800 francs. 
Bravuogn: La revisiun parziala da la planisaziun locala " Areal da la staziun " da la vischnanca da Bravuogn, ch' è vegnida concludida ils 7 da november 2006, vegn approvada. 
Furna: La revisiun da la planisaziun locala da la vischnanca da Furna dals 17 da settember 2010 vegn approvada. 
Val Müstair: La revisiun parziala da la planisaziun locala, concludida da la vischnanca da Val Müstair ils 3 da december 2010, vegn approvada. 
Contribuziuns chantunalas a differentas instituziuns 
Viafier retica: Il project " Protecziun cunter lavinas e cunter crudada da crappa Muot, etappa 1 " da la viafier retica vegn approvà. 
Als custs vegn garantida ina contribuziun da maximalmain 1' 312' 500 francs. 
" Protecziun cunter crudada da crappa Glatscheras ": Il project " Protecziun cunter crudada da crappa Glatscheras " da l' uffizi da construcziun bassa dal Grischun sin il territori da la vischnanca da Bravuogn vegn approvà. 
Als custs vegn concedida ina contribuziun da maximalmain 1' 200' 000 francs. 
Ems-Chemie SA: Per renovar ils binaris da colliaziun da la Ems-Chemie SA tar las ovras da Domat vegn garantida ina contribuziun chantunala da maximalmain 254' 500 francs. 
Projects da vias 
La regenza ha approvà totalmain 5' 797' 000 francs per construir e per sanar ils suandants trajects da vias: 
- via dal Malögia: lavurs da cuvrida, Plaun dal Crot – Malögia Kulm 
- via da Samignun: lavurs d' impressari e da cuvrida, S­chalun – Val Pischöt 
- via dal Scanvetg: lavurs d' impressari, St. Peter entaifer il vitg 
Communicaziun da la regenza dals 5 da matg 2011
La regenza grischuna ha abolì l' ordinaziun davart las cundiziuns d' engaschament per ils schefmedis ed adattà las taxas da las patentas da chatscha a la chareschia. 
Ultra da quai ha ella formulà sia posiziun tar in project da consultaziun da la confederaziun. 
L' ordinaziun davart las cundiziuns d' engaschament per ils schefmedis vegn abolida 
L' ordinaziun davart las cundiziuns d' engaschament per ils schefmedis ed ils medis directurs dals ospitals cun dretg da contribuziuns en il chantun Grischun vegn abolida per ils 31 da december 2011. 
Quai ha concludì la regenza grischuna. 
En sia resposta ad ina intervenziun parlamentara ha la regenza menziunà ch' ella saja pronta d' abolir l' ordinaziun. 
Il cussegl grond ha acceptà l' incumbensa en la sessiun d' avrigl cun 77 cunter 11 vuschs. 
Tras l' aboliziun da l' ordinaziun duain ils ospitals survegnir a partir da l' onn 2012 – a medem temp sco la midada a la nova finanziaziun dals ospitals – las libertads necessarias d' interprendiders er en il sectur da l' engaschament da schefmedis e da medis directurs. 
Las taxas da las patentas da chatscha vegnan adattadas a la chareschia 
En il chantun Grischun vegnan las taxas da las patentas per la chatscha auta e bassa adattadas a la chareschia. 
Quai ha concludì la regenza grischuna, ed ella ha mess en vigur las adattaziuns correspundentas per il 1. da zercladur 2011. 
Per chatschadras e per chatschaders cun domicil en il chantun importan las taxas da patenta da nov 697 francs per la chatscha auta ( fin ussa 690 francs) e 281 francs per la chatscha bassa ( fin ussa 278 francs). 
L' ultima giada èn las taxas da las patentas da chatscha vegnidas adattadas la primavaira 2010. 
Dapi lura è s' accumulada ina chareschia dad 1,05 pertschient. 
Tenor la regenza èsi giustifitgà e motivà d' augmentar las taxas da patenta en questa dimensiun. 
La regenza sustegna in rinforzament da la surveglianza da l' assicuranza da malsauns sociala 
La regenza grischuna va d' accord cun il sboz da la lescha federala davart la surveglianza da l' assicuranza da malsauns sociala. 
Tras la nova lescha vul la confederaziun rinforzar la surveglianza dals assicuraders da malsauns. 
Tranter auter èsi previs d' installar in' autoritad da surveglianza ch' è independenta da l' administraziun federala. 
Sco che la regenza scriva en sia resposta da consultaziun a la confederaziun, portia quai dapli transparenza e dapli segirezza finanziala als assicuraders da malsauns survegliads, sche l' assicuranza da malsauns sociala vegn survegliada d' ina autoritad independenta. 
La nova surveglianza è ina meglieraziun considerabla envers las controllas actualas da l' uffizi federal da sanadad publica, che ha mo cumpetenzas limitadas. 
Da vischnancas e da regiuns 
Alvagni: La revisiun parziala da la planisaziun locala, concludida da la vischnanca d' Alvagni ils 27 d' october 2010, vegn approvada. 
Ardez: La revisiun parziala da la lescha da construcziun, concludida da la vischnanca d' Ardez ils 14 da december 2010, vegn approvada. 
Breil: La revisiun parziala da la planisaziun locala da la vischnanca da Breil dals 26 da november 2010 vegn approvada. 
Puntraschigna: La lescha per promover la construcziun d' emprimas abitaziuns e per restrenscher la construcziun d' abitaziuns secundaras, concludida da la vischnanca da Puntraschigna ils 13 da settember 2010, vegn approvada. 
Falera: En sia consultaziun a l' uffizi federal da traffic concernent la dumonda da l' Arena alva telefericas SA, Laax, dals 10 da favrer 2011 da dar la concessiun tenor il dretg davart las telefericas e d' approvar ils plans per construir e per manar ina sutgera da sis Alp Dado – Crest la Siala ( implant da remplazzament) sin il territori da la vischnanca da Falera, propona la regenza da dar la concessiun. 
Contribuziuns chantunalas a differentas instituziuns 
Contribuziuns da la fundaziun dr. Stephan à Porta: Or dal retgav net da l' onn da gestiun 2010 da la fundaziun dr. Stephan à Porta duai – tenor la proposta da la regenza – vegnir repartida ina contribuziun da totalmain 352' 000 francs a las suandantas instituziuns caritativas grischunas d' utilitad publica: Benevol Grischun, Cuira, jugend.gr, Cuira, champs da vacanzas Rätia, Panaduz, uniun per l' agid da survivenza dal Grischun, Cuira, associaziun dals confamigliars da persunas cun schizofrenia e cun disturbis psichics dal Grischun ( VASK), Cuira, Caritas dal Grischun, Cuira, Crusch blaua, Cuira, Il maun offert, Son Gagl, team per l' agid a sasez, Cuira, Crusch cotschna, Cuira, Lia cunter il cancer Grischun, Cuira, Pro infirmis, Cuira. 
Dieschma d' alcohol e taxas da patenta d' alcohol: La regenza ha repartì la quota dal retgav net da la dieschma d' alcohol en l' autezza da 660' 400 francs per l' onn 2011. 
Quests daners vegnan duvrads per projects da prevenziun, per custs da tractament sco er per projects da perscrutaziun e da furmaziun. 
Medemamain ha la regenza repartì la quota dal retgav net da las taxas da patenta d' alcohol en l' autezza da 387' 980 francs per intents d' utilitad publica. 
RegioViamala: Per il manaschament regiunal vegn garantida a la corporaziun regiunala regioViamala – per la perioda 2011 fin 2015 – ina contribuziun totala da maximalmain 825' 000 francs en il rom da la nova politica regiunala da la confederaziun ( NPR). 
Projects da vias 
La regenza ha approvà totalmain 14' 610' 000 francs per construir e per sanar ils suandants trajects da vias: 
- via d' Engiadina: lavurs d' impressari, Lavin – Giarsun; lavurs d' inschigner, punt a spunda da Magnacun e punt da Magnacun 
- via taliana: lavurs d' impressari, Nufenen, entaifer il vitg; protecziun cunter crudada da crappa, Arabella 
- via da Miraniga: lavurs d' impressari, Miraniga – Misanenga 
- via ost dal Partenz: lavurs d' impressari e da cuvrida, Claustra Vitg, Gruobenstutz – aual da Schlappin 
- via da Stussavgia: lavurs d' impressari, Rüfenenwald 2 
- via da la Muntogna da Schons: lavurs d' impressari, Donat – Pazen 
- via da Tälfsch: lavurs d' impressari e da cuvrida, Prada – Tälfsch 
Chaussas persunalas 
Jürg Simonett, directur dal museum retic, domicilià a Cuira, è vegni elegì sco substitut da la manadra dal post da servetsch da l' uffizi da cultura. 
Occurrenza d'infurmaziun publica - IPM grischunas en acziun: structuras favuraivlas per famiglias sco factur da success
Il post da stab per l' egualitad da las schanzas envida cuminaivlamain cun ses partenari dal project, il post spezialisà UND, e cun sia partenaria dal project, l' associaziun " denkstation ", ils 12 da matg 2011, a las 18.15, en la sala da la Chalavaina, Cuira, a l' emprima occurrenza d' infurmaziun davart il project " structuras favuraivlas per famiglias sco factur da success ". 
En il center stat la discussiun davart las schanzas ed il niz da cundiziuns da lavur favuraivlas per famiglias en manaschis pitschens e mesauns sco er las sfidas ch' èn colliads cun quai. 
L' occurrenza preschenta in vast spectrum da puntgs da vista da l' economia, da federaziuns e da la politica sco er dad interpresas pitschnas e mesaunas ( IPM), che han gia experientschas cun la realisaziun da mesiras en quest sectur, e da persunas spezialisadas. 
Ultra da quai vegn preschentada ina IPM che sa participescha al project " IPM grischunas en acziun ". 
L' occurrenza sa drizza ad IPM, a persunas ch' èn responsablas per il persunal, a persunas da la politica e da l' economia sco er a lavurantas ed a lavurants che s' engaschan per mesiras economicas innovativas e favuraivlas per famiglias e ch' èn interessads vi d' ina ballantscha tranter famiglia e professiun cun success. 
En il rom dal project " IPM grischunas en acziun " survegnan las IPM grischunas la pussaivladad d' analisar, sche lur cundiziuns da lavur porschan structuras favuraivlas per famiglias, da sviluppar mesiras individualas e da las testar sut instrucziun professiunala. 
La finamira dal program è quella da laschar profitar las IPM localas da las experientschas d' autras firmas e d' autras regiuns e da crear ina conscienza per ils aspects positivs economics da las cundiziuns da lavur ch' èn favuraivlas per las famiglias. 
Il project vegn accumpagnà d' in cussegl consultativ cun represchentantas e cun represchentants da federaziuns economicas, da possessuras e da possessurs dad IPM sco er da persunas da la politica e da l' economia. 
El vegn finanzià dal chantun Grischun, da la confederaziun e da sponsurs grischuns. 
Annunzias per l' occurrenza vegnan acceptadas fin ils 10 da matg sut info@chancengleichheit.gr.ch u tel. 081'257'35'70. 
Las cundiziuns da participaziun per las IPM sco er la descripziun detagliada dal project sa chattan sin la pagina d' internet dal post da stab per l' egualitad da las schanzas: http://www.stagl.gr.ch. 
La cumissiun per sanadad e fatgs socials beneventa la revisiun parziala da la lescha davart l'assicuranza da malsauns e la reducziun da las premias
La cumissiun dal cussegl grond per sanadad e fatgs socials ha predeliberà la missiva da la regenza tar la revisiun parziala da la lescha davart l' assicuranza da malsauns e la reducziun da las premias e sustegna las propostas da la regenza. 
Sut il presidi dal deputà Martin Candinas ed en preschientscha da cussegliera guvernativa Barbara Janom Steiner ha la cumissiun per sanadad e fatgs socials ( CSF) decidì da proponer al cussegl grond d' approvar la revisiun parziala da la lescha davart l' assicuranza da malsauns e la reducziun da las premias ( LARP). 
La missiva da la regenza davart la revisiun parziala da la LARP cuntegna la realisaziun da la midada da la lescha federala davart l' assicuranza da malsauns ( LAMal) dals 19 da mars 2010, en spezial il tractament da premias nunpajadas e da las participaziuns als custs sco er il pajament da la reducziun da las premias a las assicuranzas. 
Ils chantuns èn obligads da metter en vigur las midadas dal dretg federal che concernan ils art. 64a e 65 LAMal per il 1. da schaner 2012 cun in termin da realisaziun da dus onns. 
Per il chantun Grischun pretenda la midada dal dretg federal in pèr adattaziuns dal dretg chantunal: il tractament da premias nunpajadas e da las participaziuns als custs, la nominaziun d' in post da revisiun per controllar, sche las pretensiuns da las assicuranzas envers las persunas assicuradas negligentas èn giustifitgadas, l' introducziun d' ina glista da las persunas assicuradas negligentas ed il pajament da la reducziun da las premias a las assicuranzas empè da a las persunas assicuradas. 
Las prescripziuns dal dretg federal na concedan al chantun er questa giada betg ina gronda libertad d' agir. 
Mo tar l' introducziun d' ina glista da las persunas assicuradas negligentas sa tracti d' ina prescripziun facultativa. 
La cumissiun sustegna per gronda part las adattaziuns dal dretg chantunal che la regenza ha proponì, en spezial er l' introducziun d' ina glista da las persunas assicuradas negligentas ch' è per exempel gia vegnida introducida en il chantun Turgovia – cun effects positivs. 
La glista ch' il chantun Grischun fa quint d' introducir na duai però betg cuntegnair las persunas che na pon betg pajar, mabain mo quellas persunas che na vulan betg pajar lur premias e lur parts dals custs. 
En quest connex è er avant maun ina proposta da minoritad da la cumissiun che dumonda da renunziar a l' introducziun d' ina tala glista. 
Dal rest vegn beneventà unanimamain da la cumissiun il pajament da la reducziun da las premias a las assicuranzas empè da – sco enfin ussa – a las persunas assicuradas. 
Beneventada vegn er la nova regulaziun, tenor la quala l' obligaziun existenta da las vischnancas da stuair surpigliar las premias e las participaziuns als custs debitadas è vegnida abolida e premias e participaziuns als custs nunincassablas vegnan surpigliadas da nov dal chantun. 
Il cussegl grond vegn a tractar la revisiun parziala da la LARP en la sessiun da zercladur 2011. 
Communicaziun da la regenza dals 12 da matg 2011
La regenza grischuna beneventa la liberalisaziun da las uras d' avertura da las butias tar tancadis. 
Ultra da quai beneventa ella en sia posiziun tar la procedura da consultaziun da la confederaziun la simplificaziun da las reglas dal traffic e da las signalisaziuns da las vias. 
La regenza sustegna l' iniziativa parlamentara davart la liberalisaziun da las uras d' avertura da las butias tar tancadis 
En sia resposta da consultaziun beneventa la regenza grischuna l' iniziativa parlamentara " Liberalisaziun da las uras d' avertura da las butias tar tancadis ". 
Cun quai sustegna ella la proposta che butias tar tancadis che sa chattan sin pausadis d' autostrada ed a vias principalas dastgan engaschar lavurantas e lavurants di e notg sco er la dumengia senza permissiun, sch' ellas han in sortiment da rauba e da servetschs che tegna en emprima lingia quint dals basegns da las viagiaturas e dals viagiaturs. 
Enfin ussa è quai stà il cas mo per la vendita da carburant e da products gastronomics. 
La regenza motivescha sia posiziun en emprima lingia cun ils basegns da las consumentas e dals consuments e cun il dumber creschent da butias tar tancadis che pretenda regulaziuns novas ed adattadas per la pratica. 
La revisiun totala da las ordinaziuns davart las reglas dal traffic sin via e davart la signalisaziun da las vias planisada vegn beneventada 
La regenza grischuna va da princip d' accord cun la revisiun totala da las ordinaziuns davart las reglas dal traffic sin via e davart la signalisaziun da las vias previsa da la confederaziun. 
Ella beneventa che las prescripziuns vegnan modernisadas ed adattadas als basegns actuals. 
Grazia a la revisiun totala survegnan ultra da quai singuls signals da traffic ina cumparsa pli actuala, auters vegnan schizunt abolids per reducir il " guaud da signals ". 
Las ordinaziuns davart las reglas dal traffic sin via e davart la signalisaziun da las vias èn en vigur gia dapi decennis. 
Las revisiuns parzialas ch' èn vegnidas fatgas dapi l' entrada en vigur rendan adina pli difficila la survista e la chapaivladad da las prescripziuns. 
Da vischnancas e da regiuns 
Cazas: A la via da la Mantogna dadora, a la via da Purtagn ed a la via da Sarn vegn abgiuditgà da la regenza il status da via da colliaziun chantunala. Per il 1. da fanadur 2011 vegnan ellas cedidas a la vischnanca da Cazas sco proprietad e per il mantegniment. 
Sumvitg: La via da Sogn Benedetg e la via da Clavadi vegnan abgiuditgadas sco vias chantunalas da colliaziun e vegnan cedidas a la vischnanca da Sumvitg sco proprietad e per il mantegniment per il 1. da fanadur 2011. 
Trin: La regenza approvescha il project " Incendi da guaud Runca / Munt Sura ". 
Ella sustegna quest project cun ina contribuziun da 45' 300 francs e conceda in credit rembursabel e senza tschains dad 1' 488' 000 francs. 
Projects da vias 
La regenza ha approvà totalmain 7' 574' 000 francs per construir e per sanar ils suandants trajects da vias: 
- via da Compatsch: lavurs d' impressari, via da Samignun – Compatsch 
- via dal Güglia: lavurs d' impressari e preparaziun da material, Mot – Sur Gonda 
- via da Miraniga: lavurs d' impressari, Miraniga – Misanenga 
- via dal Partenz: lavurs d' impressari e da cuvrida, punt dal Wijertobel 
- via da Samignun: lavurs d' impressari e da cuvrida, Pfandshof – Samignun 
Resgia da Domat: Investider interessà discurra cun proprietaris da guaud e cun furniturs da laina
Il concern da laina tirolais EGGER mussa grond interess da surpigliar la resgia da Domat. 
Per quai ston però esser avant maun empermischuns liantas ch' i vegnia furnida avunda laina radunda. 
Quella duai vegnir garantida a lunga vista en il rom da partenadis cun las vischnancas grischunas sco er cun furniturs extrachantunals. 
En la procedura da concurs da la Mayr-Melnhof Swiss Timber SA che dura enconuschentamain anc fin il cumenzament da las vacanzas da stad deriva l' offerta la pli auta d' in offerent che vul demontar la resgia. 
Da l' autra vart datti però er investiders pussaivels, dals quals EGGER ha ussa rendì public ses interess. 
Cun in partenari da minoritad svizzer vuless EGGER puspè avrir la resgia a Domat e far ulteriuras investiziuns en las producziuns posteriuras. 
Sin invitaziun da l' uffizi forestal dal Grischun ha EGGER preschentà la firma e ses concept als selviculturs dal Grischun a chaschun d' ina dieta d' expertas e d' experts. 
Concept nov cun EGGER 
L' investider pussaivel EGGER da St. Johann en il Tirol è ina interpresa europeica dominanta da l' industria dals materials da lain. 
Cun 16 manaschis en l' Europa posseda EGGER in sortiment da products fitg diversifitgà. 
Cun la resgia a Domat engrondiss EGGER ses sectur da resgia e rinforzass la chadaina da laina enavos fin a la materia prima. 
Per survegnir in' empermischun che avunda laina radunda vegniss furnida, propona EGGER a l' economia forestala ed a la selvicultura dal Grischun sco er als furniturs da laina extrachantunals in model per furmar ils pretschs tenor criteris da l' economia da martgà. 
Il model qua avant maun divergescha essenzialmain da quel da Mayr-Melnhof che ha previs in subvenziunament direct dal pretsch da la laina radunda tras il chantun. Model da contract tenor criteris da l' economia da martgà 
L' offerta dad EGGER prevesa in partenadi a lunga vista da diesch onns. 
Las parts contrahentas èn oravant tut las vischnancas sco proprietarias da guaud resp. organisaziuns chantunalas ed extrachantunalas da la commerzialisaziun da laina. 
Cun contracts da lunga durada indexads duai la furniziun annuala d' almain 150' 000 meters cubic laina radunda dal Grischun e d' ulteriurs 150' 000 meters cubic d' auters chantuns vegnir segirada. 
EGGER manass la resgia bain sco firma independenta, integrass quella però – cuntrari a l' anteriur proprietari Mayr-Melnhof – dal tuttafatg en las structuras da ses concern e la concediss in manaschament independent a Domat. 
Actualmain curran las tractativas davart la conclusiun dals contracts a lunga vista necessaris. 
Il chantun spera ch' ils furniturs da laina radunda profiteschian ensemen cun la federaziun forestala dal Grischun " Selva ", cun Grischun laina, cun las organisaziuns per commerzialisar laina Reziaholz, Lenca Grischun e Prättigau/Landschaft Davos Forst ( PLD Forst) sco er cun la federaziun grischuna dals impressaris forestals da questa gronda schanza per la resgia a Domat. 
Profit per ils proprietaris da guaud grischuns 
Il model da partenadi garantescha in svilup dals pretschs regular, cuntinuà ed orientà al martgà. 
Uschia daventi pussaivel da planisar e da calcular meglier l' utilisaziun da la laina ch' è indispensabla en il rom da la tgira dal guaud. 
Il model è concepì a lunga vista, è orientà a la durabilitad e porscha transparenza cumplaina. 
Er en cas da catastrofas da la natira è la segirezza da vendita garantida. 
Actualmain vegnan anc adina exportads dapli che 500' 000 meters cubic laina radunda da la Svizra. 
Il lieu indigen Domat cun sia ulteriura elavuraziun correspundenta pussibilitescha en Svizra ina valurisaziun per pretschs da transport bass e stgaffescha uschia in' utilisaziun persistenta da las resursas. 
Il chantun examinescha ina contribuziun 
Perquai che EGGER planisescha er da far investiziuns en producziuns posteriuras e pussibilitescha uschia ina valurisaziun chantunala per lung da la chadaina da laina, examinescha il chantun actualmain la pussaivladad da sustegnair questas investiziuns. 
Il scumond absolut da far fieu è abolì
Il scumond absolut da far fieu en ils guauds ed en la vischinanza dals guauds è a partir d' immediat abolì en l' entir Grischun. 
Las precipitaziuns dals ultims dis e la sbassada marcanta da la temperatura han manà ad ina tscherta detensiun en connex cun il privel d' incendis da guaud. 
Il scumond absolut da far fieu en il chantun Grischun ha pia pudì vegnir abolì. 
En cas che las temperaturas s' augmentan puspè e l' aura resta bella sto vegnir fatg quint ch' il privel d' incendis da guaud crescha danovamain. 
Perquai na poi betg vegnir exclus ch' il scumond da far fieu sto lura puspè vegnir introducì. 
Sin fundament da la perioda extraordinaria da chalur da las ultimas emnas n' è il terren dal guaud anc betg bagnà tras dal tut. 
Perquai èsi d' esser spezialmain precaut cun far fieu. 
Fieus envidads ston vegnir survegliads ed avant ch' ir davent vegnir stizzads conscienziusamain. 
Products da fimar e battafieus na dastgan betg simplamain vegnir bittads davent. 
Che la situaziun sa mitigeschia dal tuttafatg, dastga vegnir spetgà pir suenter ina perioda intensiva da plievgia. 
Ulteriuras infurmaziuns sco er la valitaziun da la situaziun actuala chattais Vus sut: http://www.wald.gr.ch 
Comité internaziunal d'accumpagnament dal program d'Interreg sa raduna a Stampa
Il comité internaziunal d' accumpagnament dal program d' Interreg transcunfinal " Italia-Svizra " sa raduna quest onn ils 24 da matg en il Palazzo Castelmur a Stampa. 
En discussiun stat l' infurmaziun davart il stadi da la realisaziun dal program cun ils accents sin ils projects strategics e l' approvaziun dal rapport annual e dal rapport davart l' ambient. 
Il Grischun sa participescha cun totalmain 29 projects transcunfinals e cun 3 projects strategics al program dad Interreg IV. 
Preschents èn represchentantas e represchentants da l' UE, da la politica e da l' administraziun da l' Italia e da la Svizra sco er las commembras ed ils commembers dal comité directiv da las regiuns da la Val d' Aosta, dal Piemunt, da la Lumbardia, da Bulsaun, dal Vallais, dal Tessin e dal Grischun. 
La represchentanza politica dal chantun ospitant vegn ademplida dal vicepresident dal cussegl grond Ueli Bleiker. 
Dapi l' onn 1990 stat l' Interreg per l' integraziun da regiuns da cunfin en il territori europeic. 
L' Interreg promova e finanziescha projects ch' èn adattads da promover in svilup equilibrà da quests territoris cun l' agid da cooperaziuns internaziunalas. 
Infurmaziun per las medias: 
L' occurrenza che cumenza a las 10.30 è publica. 
La lingua da la dieta è talian. 
A la fin da la dieta datti a partir da las 13.00 la pussaivladad per las collavuraturas e per ils collavuraturs da las medias da far intervistas cun singulas persunas u da dumandar infurmaziuns generalas davart ils programs per promover las structuras. 
Communicaziun da la regenza dals 19 da matg 2011
En sia consultaziun a la confederaziun beneventa la regenza grischuna l' extensiun proponida da la giurisdicziun constituziunala sin plaun federal. 
Sustegn per l' extensiun da la giurisdicziun constituziunala 
La regenza grischuna beneventa l' extensiun proponida da la giurisdicziun constituziunala sin plaun federal. 
Per questa extensiun pledan motivs dal stadi da dretg e motivs federalistics sco er las experientschas ch' èn vegnidas fatgas cun la giurisdicziun constituziunala sin plaun chantunal. 
Quai menziunescha la regenza en sia resposta da consultaziun concernent la giurisdicziun constituziunala tar iniziativas parlamentaras. 
La maioritad da la cumissiun per dumondas giuridicas dal cussegl naziunal propona d' abolir l' artitgel 190 da la constituziun federala. 
Applitgond leschas federalas en moda concreta sco p.ex. tras ordinaziuns federalas e tras relaschs chantunals, pudessan quellas alura vegnir examinadas areguard la cumpatibilitad cun la constituziun federala e cun il dretg internaziunal. 
Gia en il rom da la revisiun totala da la constituziun federala è il chantun Grischun s' exprimì per l' extensiun da la giurisdicziun constituziunala sin plaun federal. 
Quella porscha als chantuns – en il senn d' in federalissem activ e cooperativ – la pussaivladad da salvar lur cumpetenzas constituziunalas e da rinforzar uschia lur posiziun. 
Ord vista da la regenza grischuna chaschuna la proposta dentant differentas dumondas areguard la realisaziun. 
Perquai animescha ella da prender per mauns – ensemen cun la midada constituziunala proponida – las adattaziuns necessarias sin il stgalim da las leschas. 
Da vischnancas e da regiuns 
Schluein: La nova constituziun da la vischnanca da Schluein dals 6 d' avrigl 2011 vegn approvada. 
Samignun: La lescha per promover la construcziun d' emprimas abitaziuns e per restrenscher la construcziun d' abitaziuns secundaras, concludida da la vischnanca da Samignun ils 13 da zercladur 2010, vegn approvada. 
Tujetsch: La revisiun parziala da la planisaziun locala che la vischnanca da Tujetsch ha concludì ils 13 da favrer 2011 en vista a la realisaziun d' in lai da far bogn vegn approvada. 
Projects da vias 
La regenza ha approvà totalmain 985' 000 francs per construir e per sanar il suandant traject da via: 
- via sursilvana: lavurs d' impressari, Trin Mulin – Felsbach 
Chaussas persunalas 
Nov incumbensà per l' infurmaziun tar la chanzlia chantunala daventa Luzi Bürkli, domicilià a Cuira. 
El cumenza sia plazza ils 2 d' avust 2011. 
Sandra Felix, domiciliada a Haldenstein, è vegnida elegida sco nova secretaria dal departament d' economia publica e fatgs socials. 
Consultaziun tar il relasch d'ina lescha davart las scolas autas ed ils instituts da perscrutaziun (LSAIP)
Il chantun Grischun vul reglar da nov il sectur da las scolas autas e dals instituts da perscrutaziun. 
La regenza grischuna ha deliberà per la consultaziun il sboz correspundent d' ina nova lescha davart las scolas autas ed ils instituts da perscrutaziun. 
L' intent dal project è quel da rinforzar e da segirar a lunga vista il Grischun sco chantun da scolas autas e da perscrutaziun. 
La nova lescha davart las scolas autas ed ils instituts da perscrutaziun ( LSAIP) va enavos sin ina intervenziun parlamentara ch' è vegnida acceptada il favrer 2008. 
Il cussegl grond ha incumbensà la regenza d' elavurar ina lescha che duai rinforzar e segirar a lunga vista il Grischun sco chantun da scolas autas e da perscrutaziun. 
Ultra da quai ston vegnir resguardads svilups naziunals, perquai che la nova lescha federala davart l' agid a las scolas autas e davart la coordinaziun en il sectur da las scolas autas svizras ( LASA) vegn tractada actualmain dal parlament sin plaun federal. 
Er en preparaziun tar la confederaziun sa chatta ina revisiun da la lescha da perscrutaziun. 
La proposta ch' è vegnida deliberada da la regenza per la consultaziun è formulada sco lescha generala che integrescha en in unic relasch las disposiziuns davart las scolas autas e davart la promoziun da la perscrutaziun ch' èn cuntegnidas enfin ussa en diversas leschas chantunalas. 
Concretamain regla la nova lescha la direcziun e la promoziun da scolas autas e d' instituts da perscrutaziun tras il chantun. 
Tar las scolas autas e tar ils instituts da perscrutaziun tutgan la scola auta da pedagogia ( SAPGR) e la scola auta da tecnica ed economia ( SATE). 
Supplementarmain pon ulteriuras scolas autas ed ulteriurs instituts da perscrutaziun vegnir renconuschids e sustegnids dal chantun. 
Clera repartiziun da las incumbensas e direcziun cun incaricas da prestaziun 
In punct caracteristic essenzial da la nova lescha è la direcziun da las scolas autas e dals instituts da perscrutaziun ch' è concepida en moda unitara e che ha ina clera repartiziun da las cumpetenzas. 
En spezial vegn reglada la repartiziun da las incumbensas tranter il parlament, la regenza ed ils gremis directivs da las instituziuns. 
Da nov vul la regenza nominar en quest connex in cussegl consultativ scientific che duai cussegliar la regenza sco gremi spezialisà en dumondas scientificas e che po – per incumbensa da la regenza – examinar las instituziuns scientificamain sco er manar tras programs da perscrutaziun. 
Ultra da quai vul il chantun manar las instituziuns en il futur cun incaricas da prestaziun e sustegnair ellas cun contribuziuns globalas. 
Experientschas positivas cun quest gener da direcziun han gia fatg la SATE e la SAPGR. 
La lescha fixescha che mintga scola auta renconuschida e mintga institut da perscrutaziun renconuschì che retira ina contribuziun dal chantun survegn ina incarica da prestaziun per quatter onns. 
Quella cumpiglia il profil ed il portfolio da l' instituziun e fixescha las finamiras ed ils puncts centrals da las mesiras en l' instrucziun, en la perscrutaziun ed en ils servetschs. 
En il rom da l' incarica da prestaziun duain las scolas autas ed ils instituts da perscrutaziun esser activs en moda uschè autonoma e flexibla sco pussaivel. 
Favurisar novs models da la collavuraziun 
La finamira è d' ina vart quella da rinforzar las scolas autas ed ils instituts da perscrutaziun en il chantun. 
Da quai po er profitar il Grischun sco plazza economica, perquai che las instituziuns porschan plazzas da lavur autamain qualifitgadas. 
Sur quai ora duai il Grischun vegnir posiziunà optimalmain en Svizra sco er sin plaun internaziunal sco lieu da furmaziun e da perscrutaziun. 
Per pudair sa participar als svilups naziunals sco er internaziunals resguarda la regenza in entretschament cun grond sustegn sco in punct ch' è da fitg gronda impurtanza. 
La creaziun da cooperaziuns cun partenaris naziunals ed internaziunals adattads è en quest connex in instrument indispensabel che duai vegnir favurisà da la nova lescha. 
Sfidas finanzialas 
Tut en tut ha il chantun pajà l' onn 2010 contribuziuns a la perscrutaziun ed a l' instrucziun en la dimensiun da circa 69 milliuns francs. 
Sch' i na vegn midà nagut vi da la promoziun da las scolas autas e da la perscrutaziun, resultan – sin basa da las inoltraziuns concernent il plan da finanzas da las scolas autas e dals instituts da perscrutaziun – custs supplementars da circa 10 milliuns francs. 
Da quels pon vegnir attribuids circa 5 milliuns francs ad investiziuns. 
Sin fundament da las ponderaziuns strategicas che furman la basa da la LSAIP pon resultar custs supplementars da 4 fin 6 milliuns francs per onn. 
Latiers tutgan en spezial la finamira da promover pli fitg ch' enfin ussa la perscrutaziun ed il svilup sco er la realisaziun da la strategia da profil e da portfolio planisada. 
Ils meds finanzials necessaris ston vegnir mess a disposiziun en emprima lingia cun reorganisaziuns e cun restructuraziuns entaifer las scolas autas resp. entaifer ils instituts, cun spustaments en il sectur da las scolas autas e da la perscrutaziun u eventualmain cun cumpensaziuns en auters secturs da la politica. 
La dimensiun effectiva dals custs supplementars vegn il cussegl grond a diriger sur ils meds finanzials che vegnan mess a disposiziun en il preventiv. 
La consultaziun davart il sboz da la lescha dura fin ils 30 da settember 2011. 
Ils documents èn avant maun sin la pagina d' internet dal departament d' educaziun, cultura e protecziun da l' ambient ( /RM/instituziuns/administraziun/ekud/dd/projekte/Consultaziuns/Seiten/GesetzueberHochschulenundForschungseinrichtungen.aspx). 
Constataziun a temp da cancer dal sain: Cumenzament dal screening mammografic en il chantun Grischun
La lia cunter il cancer da Son Gagl-Appenzell ed il departament da giustia, segirezza e sanadad ( DGSS) publitgeschan oz il cumenzament uffizial dal program da screening mammografic cun qualitad controllada en il chantun Grischun. 
Per incumbensa dal DGSS maina la lia cunter il cancer il program da constataziun a temp che sa preschenta sut il num &lt; donna &gt;. 
Screening mammografic en il rom da programs cun qualitad controllada tar dunnas da la vegliadetgna da 50 fin 69 onns appartegna tar las megleras metodas da constataziun a temp cumprovadas scientificamain ed è dapi l' onn 1996 ina prestaziun obligatorica da l' assicuranza obligatorica da malsauns. 
La fin dals onns 90 èn vegnids introducids ils emprims programs da screening mammografic en la Svizra romanda e dapi l' onn 2010 han er dunnas en il chantun Son Gagl access ad ina constataziun a temp da cancer dal sain. 
Sin basa dal program da Son Gagl vegn il program da screening mammografic &lt; donna &gt; ussa er purschì en il chantun Grischun. 
Suenter ina publicaziun uffiziala ha il DGSS incumbensà la lia cunter il cancer da Son Gagl-Appenzell cun la realisaziun dal program da constataziun a temp. 
Quai suenter ch' il chantun Grischun aveva creà la basa legala per realisar in tal program ed aveva mess en vigur quella per il 1. d' avrigl 2010. 
Cancer dal sain è il tip da cancer il pli frequent tar dunnas. 
En il chantun Grischun vegnan mintg' onn circa 60 dunnas tranter 50 e 69 onns malsaunas da cancer dal sain. 
En media moran annualmain 38 dunnas da questa malsogna. 
Uschia è cancer dal sain la raschun da mort la pli frequenta tar dunnas sut 70 onns. 
Constataziun sistematica a temp en il rom d' in program mammografic cun qualitad controllada sbassa la mortalitad cumprovadamain fin a 25%. 
Las schanzas da guariziun èn oravant tut lura bunas, sch' il tumor è anc pitschen e limità localmain. 
La quota da las pazientas tar las qualas il cancer dal sain è vegnì chattà en in stadi tempriv è pli pitschna en il chantun Grischun che per exempel en chantuns da cumparegliaziun cun in program da screening mammografic. 
Tals tumors da cancer dal sain cun in diameter da circa 1cm pon vegnir chattads fitg bain cun il screening mammografic, dentant darar cun palpar il sain. 
Perquai è la mammografia per il mument la metoda la pli adattada per la constataziun a temp da cancer dal sain. 
Cumenzament il zercladur 
En il Grischun vegnan l' institut per radiologia da l' ospital chantunal dal Grischun sco er il center da diagnosa Belmont a Cuira a cumenzar cun il manaschi dal program da screening en il decurs dal zercladur. 
Il fanadur cumenza la radiologia da l' ospital Engiadin' ota a Samedan sco ulteriur lieu da realisaziun. 
Dunnas tranter 50 e 69 onns che vivan en il chantun Grischun, survegnan a partir dal zercladur 2011 dal center dal program da la lia cunter il cancer ina invitaziun en scrit da sa participar. 
Ils custs surpiglian las cassas da malsauns obligatoricas. Questa prestaziun è deliberada da la franschisa e las dunnas che sa participeschan al program ston mo pajar la resalva persunala da 10 pertschient. 
Preschentaziun a la HIGA a Cuira 
Per l' infurmaziun da la populaziun ha la lia cunter il cancer da Son Gagl-Appenzell organisà dals 28 da matg fin il 4 da zercladur ina preschentaziun a la HIGA a Cuira. 
Al stan 1249 pon visitadras e visitaders interessads guardar il film d' infurmaziun davart il program e sa laschar cussegliar persunalmain dal team &lt; donna &gt;. 
La broschura d' infurmaziun davart il program da screening mammografic sco er ulteriuras infurmaziuns per dunnas interessadas chattan ins sin la pagina d' internet da &lt; donna &gt; sut http://www.donna-programm.ch u sur la hotline da telefon gratuita 0800'100'888. 
Emprima attribuziun tras la sort dals numers da glista per las elecziuns dal cussegl naziunal
Ier è stà il termin il pli baud pussaivel per inoltrar propostas electoralas per las elecziuns dal cussegl naziunal. Tar la chanzlia chantunala dal Grischun èn entradas 13 glistas cun propostas electoralas. 
Oz mardi suentermezdi, ils 24 da matg 2011, vegnan ils numers da glista per l' emprima giada attribuids a las glistas cun trair la sort. 
Ils resultats vegnan alura publitgads sin la pagina d' internet www.gr.ch. 
En il chantun Grischun è vegnida reglada da nov la numeraziun da las glistas da las elecziuns dal cussegl naziunal. 
Per consequenza n' è betg pli la fermezza da las partidas u da las organisaziuns a chaschun da las ultimas elecziuns decisiva per la numeraziun, mabain da nov la successiun, en la quala las glistas electoralas vegnan inoltradas. 
Sche pliras glistas electoralas vegnan inoltradas il medem di, decida la sort davart la numeraziun. 
Ier glindesdi, ils 23 da matg 2011, è stà il termin il pli baud per inoltrar propostas electoralas. 
Totalmain èn entradas 13 glistas tar la chanzlia chantunala dal Grischun. 
Oz mardi suentermezdi, ils 24 da matg 2011, realisescha la chanzlia chantunala per l' emprima giada l' attribuziun dals numers da glista cun trair la sort. 
Ils resultats vegnan alura publitgads sin la pagina d' internet /RM/publicaziuns/elecziunsevotaziuns/nrw2011/Seiten/Wahlvorschlag.aspx. 
L' attribuziun dal numer da glista vegn fatga avant che terminar l' examinaziun da las propostas electoralas per las elecziuns dal cussegl naziunal. 
Ella vegn pia fatga cun la resalva che la glista inoltrada saja valaivla. 
Ulteriuras propostas electoralas pon vegnir inoltradas fin a l' ultim termin glindesdi, ils 5 da settember 2011. 
L' ultim termin per midar las glistas inoltradas e per declerar colliaziuns da glistas è ils 12 da settember 2011. 
Las elecziuns dal cussegl naziunal han lieu ils 23 d' october 2011. 
Infurmaziun per las medias: 
Las collavuraturas ed ils collavuraturs da las medias ch' èn interessads pon esser preschents, cur ch' i vegn tratg la sort per ils numers da las glistas. 
Quai ha lieu oz mardi suentermezdi, ils 24 da matg 2011, a las 14.15, en la sala da la regenza ( chasa grischa, 2. plaun) a Cuira. 
Ellas ed els vegnan supplitgads da s' annunziar per e-mail tar florian.joerg@staka.gr.ch. 
Scumond absolut da far fieu en ils guauds ed en la vischinanza dals guauds al nord da las Alps dal Grischun
Causa il nov grond privel da fieu per cultira e guaud ha l' uffizi forestal relaschà in scumond absolut da far fieu en ils guauds ed en la vischinanza dals guauds al nord da las Alps dal Grischun ( incl. l' Engiadina bassa). 
L' uffizi forestal avertescha en vista a l' aura ch' è actualmain sitga e chauda dal grond privel da fieu per la cultira e per il guaud al nord da las Alps dal Grischun. 
L' aura da primavaira fitg temprada e la setgira da las ultimas emnas han setgentà fermamain il terren e las stresas da vegetaziun. 
Sch' i dat in incendi en la vegetaziun setga, po il fieu sa derasar fitg svelt. 
Tras la malprecauziun cun fieus da rumida en l' agricultura, cun products da fimar e cun fuclars hai dà – durant las emnas passadas – passa 50 incendis da guaud che han pudì vegnir stizzads a temp mo grazia a la svelta intervenziun dals pumpiers. 
Al nord da las Alps ( incl. l' Engiadina bassa) vala in scumond absolut da far fieu en ils guauds ed en la vischinanza dals guauds. 
Products da fimar e battafieus na dastgan betg simplamain vegnir bittads davent. 
Che la situaziun sa mitigeschia, dastga vegnir spetgà pir suenter plievgias intensivas. 
Uradis curts u urizis n' èn betg en cas da reducir avunda la setgira da primavaira. 
Il surpassament dal scumond da far fieu vegn chastià cun ina multa fin 10' 000 francs. 
Ulteriuras infurmaziuns sco er la valitaziun da la situaziun actuala chattais Vus sut: 
http://www.wald.gr.ch 
Refurma da vischnancas e dal territori: la realisaziun vegn lantschada
La realisaziun da la refurma da vischnancas e dal territori cumenza cun il project parzial " Vischnancas burgaisas ". 
La regenza grischuna ha avert la procedura da consultaziun en chaussa. 
Il punct central dal project è la renunzia a la fusiun automatica da las vischnancas burgaisas, sche las vischnancas politicas fusiuneschan. 
Uschia sa lascha eliminar in impediment existent per fusiuns da vischnancas, perquai che las vischnancas burgaisas n' èn betg pli pertutgadas directamain d' ina fusiun da las vischnancas politicas. 
En sia sessiun da favrer 2011 è il cussegl grond sa fatschentà intensivamain cun la refurma da vischnancas e dal territori. 
En quest connex è il parlament s' exprimì per ina simplificaziun fundamentala da las structuras statalas che duai vegnir realisada d' ina vart cun agid d' ina refurma da vischnancas e da l' autra vart cun ina refurma dal territori. 
Las decisiuns fundamentalas cleras dal cussegl grond èn stadas in segn per la regenza da prender per mauns immediatamain las lavurs da realisaziun. 
Stgars 3 mais pli tard vegn il project parzial " Vischnancas burgaisas " – sco emprim project da realisaziun en il rom da la refurma da vischnancas – tramess en consultaziun. 
Tenor l' art. 89 da la lescha da vischnancas actuala vala la fusiun da las vischnancas politicas er automaticamain per las vischnancas burgaisas correspundentas. 
Tenor la voluntad dal cussegl grond duai vegnir abolì quest automatissem che ha effects dischavantagius en la pratica per fusiuns da vischnancas. 
La fusiun da las vischnancas politicas na chaschuna betg pli automaticamain la fusiun da las vischnancas burgaisas. 
Uschia po vegnir eliminà in eventual impediment da fusiun. 
Per quest intent ston vegnir adattadas la constituziun chantunala ( art. 61) sco er plirs artitgels da la lescha da vischnancas. 
En l' avegnir duain las vischnancas burgaisas pudair fusiunar sco fin ussa en il rom da fusiuns da vischnancas politicas, ellas na ston dentant betg far quai stringentamain. 
Quai ha per consequenza che las vischnancas burgaisas vertentas pon exister er vinavant, malgrà la fusiun da vischnancas politicas. 
Suenter ina fusiun po il territori d' ina vischnanca politica perquai cumpigliar en l' avegnir pliras vischnancas burgaisas. 
Quellas disponan vinavant da la facultad burgaisa respectiva ed èn cumpetentas per conceder il dretg da burgais. 
Perquai che las vischnancas burgaisas pon exister vinavant en il futur – independentamain d' ina fusiun da las vischnancas politicas – vegn stritgada la pussaivladad da pudair externalisar a medem temp la facultad burgaisa or da la vischnanca burgaisa. 
La regenza vul uschia evitar che la finamira da simplifitgar las structuras vegnia impedida e ch' i dettia anc ulteriurs subjects giuridics. 
Da quai poi mo vegnir divergià, sche las vischnancas burgaisas existentas fusiuneschan cun la vischnanca politica e sa schlian a medem temp. 
In tal subject giuridic externalisà vegn surveglià da la vischnanca politica, e quella sto guardar ch' il bain public restia en ils mauns da la publicitad. 
La consultaziun dura fin la fin d' avust 2011. 
Dals documents da consultaziun poi vegnir prendì invista sin la pagina d' internet dal departament da finanzas e da vischnancas ( /RM/instituziuns/administraziun/dfg/ds/projects/consultaziuns/Seiten/TeilrevisionKantonsverfassungundGemeindegesetz.aspx). 
Las ulteriuras incumbensas dals conclus dal cussegl grond vegnan elavuradas en projects parzials. 
Ils projects correspundents vegnan tramess en consultaziun en il decurs dals onns 2011 fin 2012. 
L'ambassadur finlandais sin visita tar la regenza grischuna
Sin invit da la regenza visita l' ambassadur finlandais Alpo Rusi mesemna, ils 25 da matg 2011, il chantun Grischun. 
Tar sia visita en il Grischun vegn l' ambassadur finlandais accumpagnà da sia consorta Leena Rusi. 
Suenter il bainvegni dals giasts en la chasa grischa a Cuira è previs in gentar cuminaivel. 
Ils ospitants èn il president da la regenza Martin Schmid ed il chancelier Claudio Riesen. 
La regenza tgira annualmain contacts cun represchentantas e cun represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Communicaziun da la regenza dals 26 da matg 2011
La regenza grischuna ha concludì da cuntinuar per 4 onns cun il program d' acziun " grischun en moviment ". 
Ultra da quai ha la regenza constatà che l' iniziativa chantunala dal pievel " Fermas vischnancas – in ferm chantun " è reussida ed ha formulà sia posiziun negativa davart l' iniziativa da cumissiun concernent la " disposiziun transitorica cumplementara tar l' introducziun da la finanziaziun dals ospitals ". 
Il program d' acziun " grischun en moviment " vegn prolungà per ulteriurs 4 onns 
Il chantun Grischun cuntinuescha er ils proxims 4 onns cun il program d' acziun " grischun en moviment ". 
Quai ha concludì la regenza grischuna, ed ella ha approvà il concept davart la planisaziun detagliada e davart la realisaziun dal program " Pais saun en il Grischun 2012 – 2015 ". 
Il program è vegnì lantschà l' onn 2008 per impedir che adina dapli uffants e giuvenils hajan surpais. 
Sin basa dals emprims resultats positivs dal project " grischun en moviment " e pervia da las consequenzas gravantas dal surpais per la sanadad e per l' economia publica cunvegni – tenor l' avis da la regenza – da prolungar il program per 4 onns. 
Fin ussa han pudì vegnir realisads tut ils 18 projects parzials planisads. 
Uschia han per exempel 47 pertschient da las vischnancas fatg part dals projects parzials " Cupitgarola " u " Scola en moviment ". 
En la segunda fasa dal program ils onns 2012 fin 2015 èn previs totalmain 21 ulteriurs projects. 
Per realisar " grischun en moviment " tenor il plan vegnan budgetads custs totals da circa 4 milliuns francs per questa fasa. 
La promoziun da la sanadad Svizra sa participescha previsiblamain cun ina contribuziun da totalmain 880' 000 francs al project. 
Cunquai che l' organisaziun vertenta dal program è sa cumprovada, duai ella vegnir mantegnida. 
La responsabladad ha l' uffizi da sanadad. 
L' iniziativa chantunala dal pievel " Fermas vischnancas – in ferm chantun " è reussida 
L' iniziativa chantunala dal pievel " Fermas vischnancas – in ferm chantun " è reussida cun 4' 084 suttascripziuns valaivlas. 
Quai ha constatà la regenza grischuna. 
L' iniziativa constituziunala, inoltrada ils 10 da matg 2011, è vegnida redigida en furma d' ina proposta generala. 
Ella pretenda che la constituziun chantunala e la legislaziun sajan da concepir uschia ch' il chantun survegnia ina structura adattada per il futur cun ina repartiziun raschunaivla da las incumbensas. 
Per quest intent dovri ina refurma territoriala cumplessiva che resguarda differents princips. 
Resguardond ils termins legals vegn l' iniziativa surdada al departament da finanzas e vischnancas per l' ulteriura elavuraziun en il rom dals conclus da princip da la regenza. 
Cunter las disposiziuns transitoricas cumplementaras previsas per introducir la finanziaziun dals ospitals 
La regenza grischuna refusa l' iniziativa da cumissiun concernent la " disposiziun transitorica cumplementara tar l' introducziun da la finanziaziun dals ospitals ". 
Sco quai che la regenza scriva en sia posiziun a la cumissiun per segirezza sociala e sanadad dal cussegl dals chantuns, n' è ella betg d' accord cun il sboz preschentà e supplitgescha insistentamain la cumissiun da desister senza cumpensaziun dal project. 
La regenza chapescha bain ils quitads che las chombras federalas fan davart il svilup pussaivel da las premias sco consequenza da la nova finanziaziun dals ospitals. 
Ella è dentant da l' opiniun che la regulaziun previsa n' è ni pratitgabla ni adequata, damai ch' enconuschientschas cumprovadas davart las consequenzas per l' autezza da las premias tras la realisaziun da la nova finanziaziun dals ospitals pon vegnir preschentadas sfurzadamain il pli baud en il segund onn suenter las avair introducì. 
Ultra da quai renviescha la regenza al fatg che la grevezza supplementara dals chantuns respectivamain dals pajataglias e dals assicuraders da malsauns ubain da las persunas che pajan premias a favur da las persunas cun in' assicuranza supplementara – che sa resulta tras la nova finanziaziun dals ospitals – saja vegnida discutada pli detagliadamain e prendida en cumpra en il parlament federal. 
Da midar ussa posteriuramain las " reglas da gieu " davart l' introducziun da la nova finanziaziun dals ospitals cuntradi al princip da la segirezza giuridica e da la cuntinuitad giuridica. 
Da vischnancas e da regiuns 
Luzein: Per il project " Lavuratori communal da Luzein " da la vischnanca da Luzein vegn garantida ina contribuziun da maximalmain 384' 000 francs. 
Tusaun: Il project " Basa principala da Tusaun " da la vischnanca da Tusaun vegn subvenziunà cun maximalmain 330' 000 francs. 
Vaz sut: Il project " Avertura dal guaud alp da Vaz " da la vischnanca da Vaz sut vegn approvà. 
Als custs vegn garantida ina contribuziun da maximalmain 1' 721' 900 francs. 
Segl: La revisiun parziala da la planisaziun locala da la vischnanca da Segl, ch' è vegnida concludida ils 18 da november 2010, vegn approvada. 
Tschappina: La revisiun parziala da la planisaziun locala da la vischnanca da Tschappina dals 15 da favrer 2011 vegn approvada. 
Projects da vias 
La regenza ha approvà totalmain 1' 141' 000 francs per construir e per sanar il suandant traject da via: 
- via dal Güglia / dal Malögia: lavurs d' impressari, Mot – Sur Gonda 
La cumissiun per sanadad e fatgs socials predeliberescha la revisiun parziala da la lescha per promover la tgira da persunas malsaunas
La cumissiun per sanadad e fatgs socials ha predeliberà ed approvà per mauns dal cussegl grond la missiva da la regenza davart la revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas). 
Sut il presidi dal deputà Martin Candinas ha la cumissiun per sanadad e fatgs socials ( CSF) decidì en duas sesidas d' in entir di, da proponer al cussegl grond d' approvar la revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas). 
A las sesidas è er sa participada la cussegliera guvernativa Barbara Janom Steiner. 
La missiva da la regenza davart la revisiun parziala da la lescha per promover la tgira da persunas malsaunas pertutga la realisaziun da las midadas da la lescha federala davart l' assicuranza da malsauns ch' èn vegnidas concludidas sin il plaun federal e che pertutgan il sectur da la finanziaziun chantunala dals ospitals, entran en vigur per il 1. da schaner 2012. 
La cumissiun dal cussegl grond ha stuì predeliberar questa fatschenta sut cundiziuns difficilas, damai ch' explicaziuns davart las consequenzas finanzialas dal project na pon actualmain anc betg vegnir fatgas: Tant l' autezza da las pauschalas pro cas per il tractament staziunar – che valan a partir dal 1. da schaner 2012 – sco er l' autezza dal supplement per ils custs da l' utilisaziun da l' implant n' èn per il mument anc betg enconuschents. 
Suenter ina debatta intensiva ha la cumissiun approvà per gronda part il project elavurà da la regenza e propona al cussegl grond da l' acceptar. 
Midadas èn vegnidas fatgas praticamain mo da natira formala. 
En connex cun la participaziun als custs dal chantun e da las vischnancas tar las contribuziuns als ospitals, a clinicas ed a las chasas da parturir propona la cumissiun al cussegl grond d' integrar en la lescha – en divergenza da la missiva – ina repartiziun dals custs da 90 pertschient a quint dal chantun e da 10 pertschient a quint da las vischnancas. 
Uschia fa la cumissiun ina repartiziun da las grevezzas a favur da las vischnancas. Cumpareglià cun oz vegn stimà che las vischnancas vegnan distgargiadas per passa sis milliuns francs. 
En quest connex ha la cumissiun plinavant mess en discussiun il sistem actual da la finanziaziun dals ospitals e da la tgira en il chantun Grischun. En la proxima sessiun vegn ella ad inoltrar ina incumbensa al cussegl grond, tenor la quala il sistem duai vegnir examinà detagliadamain. 
La cumissiun vuless vegnir infurmada da la regenza, sch' i fiss en il futur imaginabel e pussaivel da realisar ina finanziaziun dals ospitals sulettamain tras il chantun ed ina finanziaziun da la tgira sulettamain tras las vischnancas. 
Il cussegl grond vegn a tractar la revisiun parziala da la lescha per promover la tgira da persunas malsaunas en la sessiun da zercladur 2011. 
Certificats per las novas bibliotecaras
En il Grischun han 12 bibliotecaras terminà dacurt lur furmaziun supplementara e survegnì il certificat da la cuminanza da lavur da las bibliotecas svizras da lectura publica ( CLP). 
En las passa 50 bibliotecas da scola e bibliotecas communalas dal chantun vegn prestada ina lavur da biblioteca cumpetenta, e quai cun il sustegn da la biblioteca chantunala dal Grischun. 
En la biblioteca chantunala dal Grischun vegnan purschidas regularmain furmaziuns supplementaras correspundentas per persunas creschidas. 
Questas furmaziuns supplementaras adempleschan las prescripziuns da qualitad da las directivas vertentas da la cuminanza da lavur da las bibliotecas svizras da lectura publica ( CLP). 
Ils curs vegnan organisads – en num da la cumissiun da bibliotecas dal chantun Grischun – da l' incumbensada chantunala da las bibliotecas Nelly Däscher. 
Il curs fundamental da la CLP terminescha suenter 27 dis d' instrucziun cun in examen. 
Dacurt han 12 absolventas survegnì il certificat da la CLP a chaschun da la festa da finiziun. 
En ses pled ha la manadra da l' uffizi da cultura, Barbara Gabrielli, gratulà a las bibliotecaras da la CLP e las ludà per lur engaschament. Plinavant ha ella menziunà ch' ellas possian ussa integrar las enconuschientschas en lur bibliotecas ch' èn instituziuns communalas da basa. 
I valia la paina da nizzegiar sinergias, da sa preschentar communablamain e da furmar ina rait ensemen cun las autras bibliotecas grischunas. 
Las purschidas ed ils servetschs da las singulas bibliotecas possian uschia vegnir accordads in cun l' auter en moda optimala. 
In certificat han survegnì: 
Beatrice Altmann, Mollis; Solidea Bazzell, Ftan; Tina Biasci, Castagnola; Trudi Caflisch, Oberschan; Heidi Conrad, Schiers; Maja Domenig, Chur; Claudia Fasani, Zernez; Vreni Karst, Chur; Delia Koch, Triesen; Susanne Menzi, Gattikon; Annalea Reich, Chur; Johanna Salzgeber, La Punt Chamues-ch. 
Infurmaziun per las medias: 
Ina fotografia da las absolventas po vegnir retratga tar la biblioteca chantunala, Nelly Däscher: tel. 081'257'28'37, e-mail: Nelly.Daescher@kbg.gr.ch 
Donaziun impurtanta per l'engrondiment planisà dal museum d'art dal Grischun a Cuira
Per l' engrondiment planisà dal museum d' art dal Grischun a Cuira conceda signur Henry Carl Martin Bodmer ina donaziun en la dimensiun da 20 milliuns francs al chantun Grischun. 
Signur Bodmer ed il president da la regenza dr. Martin Schmid han suttascrit in' empermischun da donaziun correspundenta. 
Signur Henry Carl Martin Bodmer è burgais da Turitg e da Flem. 
A chaschun da ses 80avel anniversari e sin fundament da sia affecziun speziala per il Grischun metta el a disposiziun ina contribuziun da 20 milliuns francs per l' engrondiment dal museum d' art dal Grischun. 
Per questa donaziun fitg generusa ha la regenza engrazià cordialmain a signur Bodmer. 
La donaziun permetta da dimensiunar l' engrondiment planisà dal museum d' art dal Grischun confurm als basegns e d' al accelerar considerablamain. 
Cumenzar uschè spert sco pussaivel cun las lavurs da construcziun è il giavisch tant da signur Bodmer sco er dal chantun. 
Cuntrari al plan da termins actual na duai la missiva per il credit da construcziun al cussegl grond betg vegnir elavurada pir suenter che la concurrenza da projects è terminada, mabain parallelamain. 
Uschia planisescha la regenza da suttametter la missiva al cussegl grond durant la sessiun da favrer u d' avrigl 2012. 
Sch' i na dat nagins retardaments pon ins quintar che las lavurs da construcziun cumenzan a partir da la mesadad da l' onn 2013. 
L' engrondiment è necessari per motivs da mancanza da spazi en il museum d' art. Empè dals 3' 800 meters quadrat surfatscha ch' èn cumprovads sco necessaris en la concepziun dal museum, stattan a disposiziun mo circa 2' 000 meters quadrat. 
Nova soluziun per finanziar il turissem grischun
Dapi sis onns reveda il turissem grischun sias incumbensas e sias structuras. El vul daventar pli cumpetitiv. 
Suenter quest process da transfurmaziun duain ussa las taxas da cura e las taxas communalas per promover il turissem vegnir remplazzadas tras in sistem da finanziaziun chantunal modern. 
La regenza ha deliberà la missiva tar la lescha davart las taxas turisticas per mauns dal cussegl grond. La lescha vegn tractada la sessiun d' avust. 
Cun ina part da 55 pertschient dals exports totals dal Grischun è il turissem il motor principal da l' economia. 
Dals onns 1990 fin 2005 èn idas a perder passa 4' 000 plazzas da lavur en quest sectur. La refurma dal turissem grischun metta ussa ils binaris per ch' il turissem daventia puspè cumpetitiv. 
In svilup cun success da la destinaziun 
Il giast sa mova en spazis d' aventura, s' orientescha als products attractivs ed a las marcas turisticas. 
Las structuras turisticas ston sa drizzar tenor quests giavischs. 
En connex cun la refurma dal turissem èn resultadas en il Grischun – or da passa 90 organisaziuns turisticas per il pli da caracter local – actualmain 15 organisaziuns intercommunalas per la gestiun da destinaziuns ( OGD) ed organisaziuns turisticas regiunalas ( OTReg). 
Ellas surpiglian l' elavuraziun dals martgads centrals, entant che Grischun vacanzas s' occupa dals martgads che ston anc vegnir preparads e dals martgads futurs. 
Iniziativas che accumpognan la refurma e che vegnan sustegnidas dal chantun èn la plattafurma turistica electronica, la controlla da l' effect cun agid da la balanced scorecard ( BSC), la strategia da la marca incl. la marca " graubünden " sco er la strategia per in turissem che s' accorda cun la natira e cun la cultura. 
Finanziaziun tras ils giudiders 
Cun la refurma dal turissem grischun s' engascha il chantun Grischun per ina basa legala che garantescha ina finanziaziun dal turissem gista, eguala e confurma al martgà tras las giudidras ed ils giudiders. 
Il giast fa bain diever d' in grond dumber da prestaziuns, sco elements dal product turistic, ma questas prestaziuns vegnivan il pli savens finanziadas tras las taxas da cura e mo tras ils giasts che pernottavan; betg tras tut las interpresas che profitan dal turissem. 
Intginas vischnancas han tegnì quint da quest fatg cun introducir ina taxa per promover il turissem. 
Las novas structuras turisticas regiunalas pretendan dentant ina finanziaziun che promova il svilup ed il marketing turistic en moda intercommunala. 
Las 120 leschas communalas vertentas ( taxas da cura e taxas per promover il turissem) vegnan remplazzadas d' ina lescha chantunala ( lescha davart las taxas turisticas LTT) che tegna quint da las novas structuras. 
En la gronda part da las vischnancas n' è la LTT pia betg ina taxa supplementara, mabain remplazza las taxas vertentas. 
Entaifer il chantun eliminescha la nova lescha plinavant inegualitads existentas areguard l' obligaziun da pajar taxas ed areguard l' import da las taxas. 
L' autonomia communala resta 
La destinaziun Engiadina San Murezzan ha ina clav da finanziaziun sin plaun cirquital cun taxas da cura e cun taxas per promover il turissem en las vischnancas, a Tavau-Claustra ed a Flem Laax valan soluziuns da finanziaziun intercommunalas. 
La gronda part da las autras OGD ed OTReg han bain refurmà lur structuras, dentant schlià la finanziaziun mo temporarmain e quai sin basa da las leschas communalas vertentas. 
Ellas spetgan la lescha davart las taxas turisticas dal chantun che pudess ir en vigur l' onn 2013, sch' il cussegl grond l' acceptass la sessiun d' avust 2011. 
La procedura da consultaziun terminada la fin da mars 2010 davart dus sbozs da lescha preschentads dal departament d' economia publica e fatgs socials ha mussà ch' ina regulaziun chantunala per la finanziaziun dal turissem vegn beneventada en il Grischun. 
Igl è er vegnì giavischà da resguardar meglier ils basegns regiunals ed ils interess da l' autonomia communala. 
Plinavant ha cunzunt la regiun Val dal Rain grischuna crititgà l' attribuziun parziala da daners al fond per projects d' in interess surregiunal. 
Lescha chantunala, soluziuns regiunalas 
La missiva tar la lescha davart las taxas turisticas ( LTT) ch' è ussa avant maun fixescha la taxa chantunala per las giudidras e per ils giudiders dal turissem ( interpresas, manaschis d' alloschament ed abitaziuns da vacanzas). 
Il different grad da dependenza dal turissem da las regiuns e da 26 branschas definidas vegn resguardà gist tuttina sco la forza da la valurisaziun. 
La taxa consista d' ina taxa da basa da 150 francs e d' ina part variabla che sa basa tar las interpresas sin la summa dals salaris tenor la AVS. 
Per hotels e per abitaziuns da vacanzas vegn la taxa calculada sin fundament da las capacitads ( dumber da chombras resp. da meters quadrat) empè da las pernottaziuns. 
Uschia vegnan engrevgiads er letgs " fraids " na affittads. 
La cifra zuppada da las pernottaziuns betg annunziadas croda. 
La LTT prevesa che las vischnancas d' ina regiun turistica s' accordian areguard il basegn dals meds finanzials e fetschian ina cunvegna da prestaziun cun in' organisaziun da destinaziun. 
Uschia vegn la furmaziun da destinaziuns intercommunala francada en la lescha. 
Il chantun fixescha la taxa turistica simpla ( 100 pertschient). 
Sin fundament da lur basegns pon las vischnancas definir in supplement u ina reducziun. 
La reducziun maximala po importar entaifer ina regiun turistica fin 50 pertschient da la taxa turistica simpla. 
Sut tschertas circumstanzas po la singula vischnanca concluder ina reducziun pli gronda. 
Ultra da quai vegn la taxa turistica exequida da las vischnancas. 
Ils meds finanzials che vegnan incassads da las vischnancas d' ina regiun cun la taxa turistica vegnan impundids en la medema regiun turistica per il marketing e per il svilup turistic intermanaschial. 
Dapli meds finanzials per il martgà 
Cun la taxa turistica simpla ( senza supplements u reducziuns communalas) vegnan generads annualmain ca. 63.5 milliuns francs tenor in quint da model. 
Quai èn 5.5. milliuns francs dapli che oz per il svilup e per il marketing turistic. 
Las ca. 40' 000 abitaziuns da vacanzas ed abitaziuns secundaras pajan 31.4 milliuns francs, ils ca. 1' 000 manaschis d' alloschament 23.4 milliuns francs e las ca. 10' 000 industrias commerzialas e da mastergn sco er l' agricultura 8.7 milliuns francs. 
Plinavant pon – grazia a la focussaziun sin paucas organisaziuns turisticas productivas – ils custs d' administraziun spargnads vegnir impundids en il futur per elavurar il martgà e per acquirir novs giasts. 
La noziun ch' era vegnida previsa en in emprim mument da " regiun che ha la funcziun da furnitura da prestaziuns preliminaras " e l' assegnaziun parziala da daners da questas regiuns per projects turistics d' interess surregiunal èn vegnidas stritgadas en la LTT. 
Sin fundament da la lescha per il svilup economic duain persuenter vegnir deliberadas annualmain contribuziuns chantunalas supplementaras da ca. 4 milliuns francs per projects da marketing surdestinaziunals. 
Il cussegl grond fixescha l' import en il rom dal preventiv annual. 
La taxa turistica en furma concisa 
La lescha davart las taxas turisticas ( LTT) remplazza tut las taxas da cura e taxas communalas per promover il turissem. 
Ella vala en tut las vischnancas dal chantun, en moda che las vischnancas, ensemen cun lur organisaziun turistica, pon fixar l' import da la taxa. 
La taxa pajan tut las interpresas che profitan directamain u indirectamain dal turissem. 
En quest senn vegnan resguardadas la forza da la valurisaziun turistica d' ina interpresa, la dependenza dal turissem da la branscha e da la regiun sco er la grondezza da l' interpresa. 
Alloschadras ed alloschaders sco er possessuras e possessurs d' abitaziuns secundaras pajan empè d' ina taxa da cura u empè d' ina pauschala ina taxa per letg respectivamain per meter quadrat surfatscha d' abitar netta. 
Cun il calculatur online per la taxa turistica pon las taxas vegnir calculadas en moda individuala http://www.tourismusabgabe.ch. 
Las directuras ed ils directurs chantunals da finanzas sa radunan en il Grischun
La conferenza da las directuras e dals directurs chantunals da finanzas ( CDF) salva sia radunanza annuala da quest onn en il Samignun. 
La conferenza vegn organisada dal chantun Grischun sut la direcziun dal president da la regenza dr. Martin Schmid. 
Cun la tscherna dal lieu da la dieta duai er vegnir rendì attent a la situaziun topografica speziala en il chantun Grischun. 
La conferenza ha lieu ils 9 e 10 da zercladur 2011 en preschientscha da la scheffa dal departament federal da finanzas, cussegliera federala dr. Eveline Widmer-Schlumpf, e dal president da la banca naziunala svizra, dr. Philipp M. Hildebrand. 
Il chantun Grischun vegn represchentà a la conferenza dal president da la regenza dr. Martin Schmid, schef dal departament da finanzas e vischnancas. 
Suenter la conferenza ha lieu ils 10 da zercladur 2011 er a Samignun la 102avla radunanza generala ordinaria da las salinas svizras dal Rain SA. 
Il chantun Grischun e la vischnanca da Samignun sa legran da dastgair beneventar en il Grischun questas duas occurrenzas svizras. 
Communicaziun da la regenza dals 9 da zercladur 2011
L' agroturissem duai vegnir rinforzà en il chantun Grischun. 
La regenza grischuna ha prendì enconuschientscha d' in rapport strategic correspundent ed ha instradà la realisaziun da quel. 
Ultra da quai ha la regenza deliberà sias posiziuns tar consultaziuns da la confederaziun. 
Il Grischun vul rinforzar l' agroturissem 
La regenza grischuna vul rinforzar l' agroturissem en il Grischun. 
Ella ha prendì enconuschientscha d' in rapport strategic ch' ella aveva incumbensà al post spezialisà per turissem e svilup persistent a Vargistagn. 
L' analisa mussa ch' i dat in grond potenzial per l' agroturissem en il chantun Grischun. 
Partind da questa constataziun èn vegnidas formuladas ina visiun sco er finamiras e mesiras. 
Ins emprova da sustegnair professiunalmain las exponentas ed ils exponents, ins vul cuntanscher ina furma d' organisaziun optimala ed ina meglra commerzialisaziun da las purschidas da l' agroturissem d' auta qualitad. 
Quai duai purtar dapli valurisaziun al Grischun e promover en general il svilup persistent en las regiuns. 
Per realisar las mesiras èsi vegnì publitgà la constituziun ed il manaschi d' ina agentura per agroturissem. 
L' incarica per il mandat ha il chantun surdà a la " ARGE Pluswert ScRL/ ProzessPiraten ScRL " da Cuira. 
Questa agentura coordinescha en il futur sin plaun operativ l' agroturissem dal Grischun ed è pia cumpetenta per la concepziun, per il manaschi e per l' ulteriur svilup da l' agroturissem en il Grischun. 
Ella fa da scharnier tranter l' agricultura ed il turissem. 
L' organisaziun per l' agroturissem dal Grischun duai tgirar tut ils secturs agroturistics sco per exempel las pernottaziuns, la gastronomia, la vendita directa e las purschidas d' aventura e duai coordinar lur commerzialisaziun. 
Per realisar la strategia " agroturissem dal Grischun " en ils onns 2011 fin 2014 ha la regenza permess in plafonament dals custs dad 1' 380' 000 francs. 
La midada da la lescha federala da narcotics ch' è vegnida proponida vegn refusada 
La regenza grischuna refusa la midada previsa da la lescha federala da narcotics. 
Cun l' adattaziun che sa basa sin ina iniziativa parlamentara propona la cumissiun per segirezza sociala e sanadad dal cussegl naziunal ch' il consum da cannabis tar persunas creschidas e tar giuvenils sur 16 onns possia vegnir chastià en il futur en la procedura da multas disciplinaras. 
En sia resposta da consultaziun supplitgescha la regenza la confederaziun da desister dal project. 
Il scumond da consum duai vegnir registrà er vinavant tras ina denunzia poliziala e chastià tras la procura publica e tras las dretgiras. 
Cunter la nova proposta pledan – tenor la regenza – quitads areguard la protecziun da la sanadad, la protecziun da la giuventetgna e la segirezza dal traffic sco er la tema che cun bagatellisar pudess ir a perder l' effect starmentant. 
Or da vista da la polizia investiganta duessi vegnir desistì dal reschim vertent da sancziuns, perquai che ina suletta procedura da multas disciplinaras vegniss tschiffass giu l' investigaziun en vista al commerzi. 
L' extensiun dal scumond d' exercitar ina professiun vegn da princip beneventada 
La regenza grischuna sustegna da princip l' extensiun dal scumond d' exercitar ina professiun sco ch' el vegn previs da la confederaziun. 
Per proteger meglier persunas minorennas sco er persunas ch' èn fermamain malsaunas u fitg attempadas cunter delinquents respectivs prechastiads duai vegnir extendì il scumond existent dal dretg penal d' exercitar ina professiun e duai vegnir cumplettà cun in scumond d' areal. 
Quests scumonds duain vegnir realisads grazia ad in extract extendì dal register penal. 
Per quest intent dovri ina midada da la constituziun federala, dal cudesch penal svizzer, da la lescha penala militara e dal dretg penal per giuvenils. 
Sco che la regenza constatescha en sia resposta da consultaziun, beneventa ella bain la finamira dal project, dentant resultan differentas dumondas per la realisaziun sin plaun chantunal. 
Per l' ina ston vegnir amplifitgadas las capacitads da l' assistenza da reabilitaziun per pudair garantir il concept da surveglianza. 
Ultra dals custs supplementars persunals ston vegnir menziunads er ils custs per l' infrastructura tecnica. 
Perquai sa tschenta la dumonda, sche per concordat d' execuziun da chastis vegn a stuair vegnir endrizzà in post central che fa l' installaziun tecnica e la surveglianza. 
Ultra da quai renviescha la regenza al fatg che er l' obligaziun da dumandar in extract dal register penal na garantescha betg ina segirezza cumpletta, perquai che persunas che daventan delinquentas per l' emprima giada na pon betg vegnir enconuschidas da quel. 
Medemamain constatescha la regenza ch' in extract amplifitgà obligatoric dal register penal chaschunass per exempel per organisaziuns en uffizi d' onur custs supplementars che fissan strusch da dumagnar e che na stessan eventualmain betg en relaziun cun il niz. 
Da vischnancas e da regiuns 
Lumbrein: La revisiun parziala da la constituziun communala da la vischnanca da Lumbrein, concludida da la radunanza communala ils 23 da favrer 2011, vegn approvada. 
Contribuziuns chantunalas a differentas instituziuns 
Project collectiv " reparaziun d' ovras da protecziun 2011 ": La regenza approva il project " reparaziun d' ovras da protecziun 2011 ", in project collectiv da differentas vischnancas. 
Als custs vegnan garantidas contribuziuns da totalmain 7' 003' 900 francs. 
L' object dal project collectiv èn 36 objects da reparaziun che sa repartan sin 20 patrunas e patruns da construcziun. 
Rempars da lavinas Malögia: Il project " cumplettaziun dals rempars da lavinas Malögia, via da Malögia ", traject da la via chantunala Malögia – Casaccia, sin il territori da la vischnanca da Bregaglia vegn approvà. 
Als custs vegn garantida ina contribuziun da maximalmain 258' 750 francs. 
Rempars Alp Grüm: Il project " reparaziun e cumplettaziun dals rempars Alp Grüm ( etappa 3) " da la Viafier retica sin il territori da la vischnanca da Puschlav vegn approvà e sustegnì cun ina contribuziun da maximalmain 431' 250 francs. 
Protecziun cunter crudada da crappa God da las Chasettas: Il project " protecziun cunter crudada da crappa God da las Chasettas ", traject da la via chantunala Zernez – Punt la Drossa vegn approvà. 
Als custs vegn garantida ina contribuziun da maximalmain 727' 500 francs. 
Internat da scola a Flem: Il project per sanar ils locals sanitars en l' internat da scola a Flem da la fundaziun " Zürcher Kinder- und Jugendheime " vegn approvà e sustegnì cun ina contribuziun chantunala da maximalmain 94' 000 francs. 
Projects da vias 
La regenza ha approvà totalmain 1' 863' 000 francs per construir e per sanar il suandant traject da via: 
- via dal Güglia: lavurs da cuvrida, Mot – Sur Gonda 
Strategias d'immobiglias da l'administraziun chantunala e da las dretgiras chantunalas supremas vegnan coordinadas
La dretgira chantunala e la dretgira administrativa sco dretgiras chantunalas supremas sco er la regenza grischuna vulan coordinar lur strategias d' immobiglias, e quai en vista a la realisaziun dal project " sinergia " a Cuira. 
Las duas dretgiras e la regenza van d' accord ch' i resultian uschia sinergias per l' administraziun da las immobiglias da las duas pussanzas chantunalas, senza periclitar il dretg d' autonomia da las dretgiras che vegn garantì da la constituziun. 
Igl è previs che las dretgiras sa chasan en l' avegnir en il vegl edifizi chantunal a la Grabenstrasse a Cuira, nua ch' è plazzà actualmain l' uffizi chantunal da construcziun bassa. 
Garantir il dretg d' autonomia da las dretgiras chantunalas supremas 
Cun il project " sinergia " vul la regenza reunir l' administraziun chantunala, ch' è actualmain repartida sin 44 differents edifizis en la citad da Cuira, da nov en il territori a la cruschada da la Kasernenstrasse e Ringstrasse, nua che sa chatta oz l' uffizi per il traffic sin via. 
En sia sessiun da december 2009 ha il cussegl grond approvà da princip in rapport correspundent da la regenza ed el l' ha incumbensada cun la realisaziun. 
La missiva tar la construcziun d' in edifizi d' administraziun a Cuira duai vegnir suttamessa al parlament l' october vegnint. 
D' ina expertisa giuridica ch' è vegnida fatga per incumbensa da las duas dretgiras chantunalas e da la regenza resulta, che las dretgiras supremas pon decider libramain davart l' infrastructura ch' ellas dovran e ch' ellas na dastgan vegnir instruidas concretamain ni dal cussegl grond ni da la regenza da sa chasar en auters biros u edifizis. 
Quest dretg d' autonomia da las dretgiras che vegn garantì da la constituziun premetta perquai, ch' ellas acceptian in' eventuala integraziun en la strategia chantunala d' immobiglias. 
Questa situaziun giuridica n' è betg vegnida resguardada en moda suffizienta da la regenza en il rom dal project " sinergia ". 
Cunvegna davart il diever futur da l' edifizi chantunal sco edifizi da dretgira 
La dretgira chantunala, la dretgira administrativa e la regenza èn sa cunvegnidas en ina decleraziun communabla che la strategia chantunala d' immobiglias porta avantatgs tant per las dretgiras sco er per l' administraziun chantunala. 
Per pudair trair a niz quests avantatgs uschè bain sco pussaivel, èn las dretgiras sa decleradas prontas da far diever vinavant da l' edifizi chantunal, che vegn liber en connex cun la realisaziun dal project " sinergia ", sco edifizi communabel da dretgira. 
Las duas dretgiras chantunalas duain sa chasar en il vegl edifizi chantunal suenter la reuniun da l' administraziun chantunala en il territori da Cuira vest, pia il pli baud l' onn 2023. 
Il scumond absolut da far fieu è abolì
Il scumond absolut da far fieu en ils guauds ed en la vischinanza dals guauds è abolì en l' entir Grischun. 
Malgrà quai ston ins esser fitg precaut e far fieu per grillar mo en fuclars fixs. 
Fieus da rumida en l' agricultura èn scumandads tenor l' ordinaziun davart la protecziun da l' aria. 
Las precipitaziuns dals ultims dis e la sbassada da la temperatura han manà ad ina tscherta detensiun en connex cun il privel d' incendis da guaud. 
Perquai ha l' uffizi forestal abolì il scumond absolut da far fieu en il chantun Grischun. 
Tuttina è il terren dals guauds anc adina per gronda part sitg ed il privel d' incendis da guaud correspundentamain grond. 
Perquai ston ins esser spezialmain precaut cun grillar. 
Fieus dastgan vegnir fatgs mo en fuclars fixs, ston vegnir survegliads ed – avant che bandunar la plazza da grillar – stizzads dal tuttafatg. 
Plinavant na dastg' ins betg simplamain bittar davent products da fimar e battafieus. 
Che la situaziun sa mitigeschia dal tuttafatg, dastga vegnir spetgà pir suenter ina perioda intensiva da plievgia. 
En cas che las temperaturas s' augmentan puspè e che l' aura resta bella sto vegnir fatg quint ch' il privel d' incendis da guaud crescha danovamain. 
Perquai na poi betg vegnir exclus ch' il scumond da far fieu sto alura puspè vegnir introducì. 
Tenor l' ordinaziun davart la protecziun da l' aria èsi scumandà da princip d' arder ruments verds che n' èn betg sitgs avunda. 
En cas da fieus da rumida èsi sa mussà en la pratica ch' il material verd n' è mai sitg avunda. 
Cuntravenziuns cunter quest scumond vegnan chastiadas. 
Infurmaziuns davart l' arder ruments verds dat l' uffizi per la natira e l' ambient. 
Ulteriuras infurmaziuns sco er la valitaziun da la situaziun actuala chattais Vus sut: http://www.wald.gr.ch 
Communicaziun da la regenza dals 16 da zercladur 2011
La regenza grischuna ha mess en vigur differentas revisiuns da leschas ch' èn vegnidas concludidas dal cussegl grond en il rom da la refurma da vischnancas. 
Ultra da quai ha ella deliberà sia resposta da consultaziun tar l' adattaziun previsa da la lescha federala davart la planisaziun dal territori. 
Refurma da vischnancas: differentas revisiuns da leschas entran en vigur 
En il rom da la refurma da vischnancas currenta ha la regenza mess en vigur per il 1. da fanadur 2011 quatter revisiuns da leschas ch' eran vegnidas approvadas dal cussegl grond en sia sessiun da favrer, numnadamain la revisiun parziala da la lescha da vischnancas, da la lescha davart la gulivaziun da finanzas intercommunala, da l' ordinaziun executiva tar la lescha davart la gulivaziun da finanzas intercommunala e da la lescha davart las vias. 
Las revisiuns parzialas èn vegnidas concludidas dal cussegl grond ils 16 da favrer 2011. 
Cunter questas revisiuns parzialas n' èsi betg vegnì fatg in referendum. 
Sco novaziun vegnan votaziuns da quorum en cas da fusiuns da vischnancas pia messas en l' avegnir sin ina basa legala. 
A medem temp vegnan reducids impediments da fusiun en connex cun la gulivaziun da finanzas e cun l' access tras vias chantunalas. 
La proposta da schluccar las disposiziuns per renovar edifizis d' abitar ordaifer la zona da construcziun vegn beneventada 
En sia resposta da consultaziun sustegna la regenza grischuna la revisiun previsa da la lescha federala davart la planisaziun dal territori. 
La finamira da quella è ina liberalisaziun da l' utilisaziun d' edifizis d' abitar oriundamain agriculs ch' èn situads ordaifer las zonas da construcziun. 
La proposta è vegnida elavurada da la cumissiun per ambient, planisaziun dal territori ed energia dal cussegl naziunal en il rom da l' iniziativa dal chantun " Construir ordaifer la zona da construcziun " dal chantun Son Gagl. 
Cun la revisiun na duain las permissiuns per renovar edifizis d' abitar ordaifer la zona da construcziun betg pli depender en il futur da la dumonda, sch' in edifizi è vegnì duvrà l' onn 1972 per l' agricultura u betg. 
Per las permissiuns vala oz il 1. da fanadur 1972 sco di da referenza, il qual è entrada en vigur la separaziun consequenta dal territori da construcziun e dal territori betg da construcziun en il dretg federal. 
Tenor la regenza po la regulaziun vertenta chaschunar retardaments e cas da dispita, perquai ch' il diever da l' onn 1972 è per part grev da cumprovar. 
Medemamain beneventa la regenza che la pussaivladad da reconstruir in edifizi vegn liada a la cundiziun che l' aspect exteriur da quel na dastga betg vegnir midà essenzialmain. 
Tras quai duai vegnir impedì ch' il caracter da las cuntradas agriculas giaja plaunsieu a perder. 
Tenor l' avis da la regenza procura questa regulaziun che la cuntrada da cultura pertutgada mantegnia sia identitad. Tar la reconstrucziun vegnan uschia ultra da quai evitads svilups negativs en moda efficazia. 
Contribuziuns chantunalas a differentas instituziuns 
Center da geriatria Guggerbach a Tavau: Per stgaffir 36 letgs da tgira supplementars en il center da geriatria Guggerbach a Tavau vegn garantida ina contribuziun chantunala d' investiziun da totalmain 5' 760' 000 francs. 
Chasa da persunas attempadas e da tgira S. Martin a Cazas: Per engrondir e per renovar la chasa da persunas attempadas e da tgira S. Martin a Cazas, cun midar chombras da dus letgs en 6 chombras novas d' in letg, vegn garantida ina contribuziun chantunala d' investiziun da 720' 000 francs. 
" Siglientada da lavinas Val da Föglia ": Il project " Siglientada da lavinas Val da Föglia " a la via da Samignun sin il territori da la vischnanca da Tschlin vegn approvà e sustegnì cun ina contribuziun da 423' 750 francs. 
" Center da sandà Engiadina Bassa ": En il rom da la nova politica regiunala da la confederaziun ( NPR) vegn garantida a la fundaziun " Center da sandà Engiadina bassa " per il project " Regiun dal parc naziunal – regiun da sanadad " ina contribuziun totala da maximalmain 690' 000 francs per la perioda da project da 2011 fin 2015. 
Uniun d' agid umanitar per la Russia: Per la 20avla missiun d' agid da l' uniun d' agid umanitar per la Russia vegn concedida ina contribuziun da 30' 000 francs. 
Projects da vias 
La regenza ha approvà totalmain 1' 630' 000 francs per construir e per sanar ils suandants trajects da vias: 
- via da Haldenstein: lavurs d' impressari e da cuvrida en il vitg da Haldenstein 
- via da Jenins: lavurs d' impressari e da cuvrida " Im Zogg – Teilerrüfi " 
La documentaziun davart il tema &quot;Sanadad tenor las schlattainas: maletgs dal corp&quot; è cumparida
Ensemen cun auters posts spezialisads ha il post da stab per l' egualitad da las schanzas publitgà ina nova documentaziun davart il tema " Sanadad tenor las schlattainas: maletgs dal corp ". 
La publicaziun documentescha ina retscha d' occurrenzas internaziunala che ha gì lieu l' onn passà. 
Tge maletg han dunnas ed umens da lur corp? 
Tenor tge ideals al tractan ellas ed els? 
Datti il corp perfetg? 
E pertge vegn celebrà in tal cult enturn il corp? 
Tge pretsch pajan mattas e mats, dunnas ed umens per cuntanscher in maletg dal corp ideal? 
Da questas dumondas è s' occupada l' onn 2010 ina retscha d' occurrenzas internaziunala cun referats specifics a Bregenz, a Cuira, a Herisau ed a Vaduz. 
Ussa è cumparida la documentaziun tar questas occurrenzas. 
Ella cuntegna tut ils referats, las adressas da contact da las referentas e dals referents sco er infurmaziuns davart ina schelta da litteratura. 
Ultra da quai cumpiglia la documentaziun indicaziuns davart l' exposiziun accumpagnanta " Zona libra da barbies " e davart la preschentaziun " Maletgs dal corp en las medias – realitads construidas da dunnas e d' umens " dal center da mattas Amazone a Bregenz. 
La documentaziun po vegnir empustada gratuitamain tar il post da stab per l' egualitad da las schanzas ( info@chancengleichheit.gr.ch u tel. 081'257'35'70) e stat er a disposiziun sco document da PDF sin la pagina d' internet http://www.stagl.gr.ch. 
Il cussegl federal permetta il vote électronique per las elecziuns dal cussegl naziunal 2011: Il Grischun è in da quatter chantuns da pilot
A chaschun da las proximas elecziuns dal cussegl naziunal dals 23 d' october 2011 pon las Svizras ed ils Svizzers a l' exteriur ch' èn registrads en il chantun Grischun eleger per l' emprima giada sin via electronica. 
Suenter duas emprovas da success a chaschun da las votaziuns federalas dals 28 da november 2010 e dals 13 da favrer 2011 pon las Svizras ed ils Svizzers a l' exteriur vuschar per l' emprima giada sin via electronica tar elecziuns. 
Il cussegl federal ha permess las dumondas correspundentas dals chantuns Argovia, Basilea-Citad, Grischun e Son Gagl. 
Circa 2' 500 u 90 pertschient da las Svizras e dals Svizzers a l' exteriur ch' èn registrads en il Grischun vivan en in stadi, nua ch' il vote électronique è pussaivel. 
En las lavurs preparatoricas èn involvidas en il Grischun tut las 178 vischnancas. 
Cuntrari ad auters chantuns na maina il Grischun numnadamain betg in register electoral central per las Svizras e per ils Svizzers a l' exteriur. En il Grischun èn las vischnancas cumpetentas per il register e per la spediziun dals documents d' elecziun. 
Medemamain vegnan las singulas vischnancas a clamar giu las vuschs dadas sin via electronica e vegnan alura a transferir quellas en il program d' elecziun chantunal ensemen cun las ulteriuras vuschs entradas. 
Tras il vote électronique vegni tegnì quint dal grond basegn da pudair votar ed eleger a temp, independentamain da la posta estra. 
Il vote électronique dals chantuns Argovia, Grischun e Son Gagl sa basa – en il rom d' in consorzi – sin ina copia dal sistem da vote électronique dal chantun Turitg. 
Il chantun Basilea-Citad applitgescha il sistem da Genevra. 
En Svizra vegnan utilisadas trais soluziuns d' informatica per il vote électronique ( sistems dals chantuns Genevra, Neuchâtel e Turitg). 
Communicaziun da la regenza dals 23 da zercladur 2011
En il rom da la nova politica regiunala ha la regenza grischuna prendì enconuschientscha dal segund program da realisaziun per ils onns 2012 fin 2015 ed ha tramess vinavant quest program a la Confederaziun. 
Ultra da quai ha la regenza mess en vigur ina revisiun parziala da l' ordinaziun davart la procedura d' admissiun a las scolas medias. 
En il Grischun vegnan qua tras resguardadas en l' avegnir duas linguas chantunalas tar la procedura d' admissiun. 
La finala ha la regenza formulà sia resposta da consultaziun tar la revisiun parziala planisada da l' ordinaziun federala da chatscha. 
Il segund program da realisaziun tar la nova politica regiunala en il Grischun vegn inoltrà a la Confederaziun 
En il rom da la nova politica regiunala da la Confederaziun ha la regenza grischuna prendì enconuschientscha dal program da realisaziun dal Grischun per ils onns 2012 fin 2015 ed ha tramess vinavant quel a la Confederaziun per laschar l' approvar. 
A medem temp è il departament d' economia publica e fatgs socials vegnì incumbensà da negoziar cun la Confederaziun la cunvegna da program per ils onns 2012 fin 2015. 
Dapi l' onn 2008 realiseschan la Confederaziun ed ils chantuns la nova politica regiunala ( NPR). 
In' emprima fasa da realisaziun vegn terminada l' onn 2011. 
Ils chantuns èn vegnids envidads da la Confederaziun d' inoltrar lur segund program da realisaziun. 
Cun il nov program da realisaziun vul il chantun metter ils proxims 4 onns ulteriurs impuls da creschientscha per l' economia grischuna. 
Quels duain en emprima lingia promover la midada da structura e l' innovaziun da l' economia grischuna d' export e rinforzar la cumpetitivitad dals motors da l' economia. 
Promovì duai er vegnir il svilup da las branschas d' export en ils secturs turissem, industria e servetschs, furmaziun e sanadad, energia sco er resursas natiralas. 
Per la perioda da program da 4 onns quinta il chantun cun custs da var 5,4 milliuns francs en media per onn. 
La nova politica regiunala da la Confederaziun vul rinforzar la cumpetitivitad da singulas regiuns, stgaffir plazzas da lavur en las regiuns ed uschia er procurar ch' ils territoris decentrals restian populads. 
Sa basond sin ils programs da realisaziun chantunals fa la Confederaziun cunvegnas da program da plirs onns cun ils chantuns. 
Questas cunvegnas èn la basa per ina contribuziun pauschala da la Confederaziun. 
Ils chantuns ston sa participar a lur programs da realisaziun en la medema dimensiun finanziala sco la Confederaziun. 
Tar la procedura d' admissiun a las scolas medias vegnan en l' avegnir puspè resguardadas duas linguas chantunalas 
En il rom da la procedura d' admissiun al gimnasi inferiur vegnan en l' avegnir puspè resguardadas en il chantun Grischun duas linguas chantunalas tar tut las scolaras e tut ils scolars. 
Quai ha concludì la regenza cun metter en vigur per il 1. d' avust 2011 ina revisiun parziala correspundenta da l' ordinaziun davart la procedura d' admissiun a las scolas medias. 
Sin fundament d' ina decisiun da la dretgira administrativa aveva la regenza adattà il matg 2009 ils roms linguistics che ston vegnir examinads tar la procedura d' admissiun al gimnasi inferiur. 
Da quel temp n' eri betg pussaivel da resguardar ina segunda lingua chantunala tar la procedura d' admissiun per las scolaras e per ils scolars tudestgs, sco quai ch' igl era il cas tar las scolaras e tar ils scolars rumantschs e talians. 
Durant ina fasa transitorica èn pervia da quai tut las scolaras e tut ils scolars vegnids examinads mo pli en lur emprima lingua. 
En il fratemp è la situaziun sa midada per las scolaras e per ils scolars tudestgs, uschia che duas linguas chantunalas pon vegnir resguardadas a partir da l' onn chalendar 2012 er per els tar la procedura d' admissiun al gimnasi inferiur. 
Tar la procedura d' admissiun na vegni en l' avegnir dentant betg fatg dus examens separads en ils roms linguistics. 
Entant che l' emprima lingua vegn examinada sco fin ussa cun in examen d' admissiun en scrit, resulta la nota da la segunda lingua chantunala – ch' è relevanta per la procedura d' admissiun – da las prestaziuns da scola valitadas durant l' emprim semester da l' onn da scola current, per regla da la 6. classa primara. 
La revisiun parziala da l' ordinaziun federala da chatscha vegn beneventada 
La regenza grischuna beneventa las finamiras da la revisiun parziala da l' ordinaziun federala da chatscha. 
Quai menziunescha ella en sia resposta da consultaziun a la Confederaziun. 
L' ordinaziun federala da chatscha duai vegnir adattada als basegns actuals. 
Per quest intent vul la Confederaziun rinforzar la protecziun da la selvaschina tras l' introducziun da zonas da paus per la selvaschina e pussibilitar als chantuns – en cas da conflicts considerabels – ina pratica pragmatica envers spezias protegidas, en spezial envers animals da rapina gronds. 
La regenza sustegna questas duas finamiras. 
Uschia po vegnir schluccada ed objectivada la discussiun en connex cun l' immigraziun d' animals da rapina gronds. 
Beneventadas vegnan er las meglieraziuns proponidas en ils secturs protecziun da la natira, protecziun da las spezias, protecziun dals animals e reducziun da donns da selvaschina. 
La regenza refusa dentant ils plans da laschar cooperar l' Uffizi federal d' ambient tar la determinaziun da zonas da paus per la selvaschina. 
Il proceder individual dal chantun Grischun en quest sectur è sa cumprovà perfetgamain ed ina cooperaziun da la Confederaziun n' è ni necessaria ni giavischada. 
Quai fiss numnadamain collià cun custs sproporziunads e la finala er inutils. 
Perquai pretenda la regenza da stritgar senza cumpensaziun l' artitgel correspundent en il sboz. 
Plinavant stoi vegnir examinà anc pli detagliadamain, sche la registraziun da las zonas da paus per la selvaschina en chartas tematicas è adattada en la pratica. 
Da vischnancas e da regiuns 
Fläsch: La revisiun parziala da la planisaziun locala, concludida da la vischnanca da Fläsch ils 13 da december 2010, vegn approvada. 
Vaz sut: La revisiun totala da la planisaziun locala da la vischnanca da Vaz sut dals 15 da december 2010 vegn approvada. 
Projects da vias 
La regenza ha approvà totalmain 1' 444' 000 francs per construir e per sanar il suandant traject da via: 
- via da Samignun: lavurs d' impressari e da cuvrida, punt a spunda Pischöt 
Svilup allegraivel tar las finanzas da las vischnancas grischunas
La statistica da las finanzas da las vischnancas mussa dapi intgins onns ina tendenza positiva tar las finanzas da las vischnancas grischunas. 
Ils indicaturs 2009 da tut las vischnancas preschentan tut en tut in maletg solid ed allegraivel. 
La facultad disponibla per abitanta u per abitant è creschida anc ina giada levamain en cumparegliaziun cun l' onn precedent, numnadamain da 323 francs a 449 francs. 
La tendenza positiva s' exprima er en il svilup da la media dals pes da taglia. 
Questa media ha cuntanschì l' onn 2003 passa 110% ed ha pudì vegnir reducida successivamain dapi lura ad actualmain 104,8%. 
Las vischnancas han ina basa finanziala sauna ed èn perquai preparadas bain per las sfidas futuras. 
Allegraivlamain po vegnir observada dapi l' onn 2000 ina tendenza positiva tar la situaziun finanziala da las vischnancas grischunas. 
La situaziun finanziala generala è sa meglierada er durant l' onn da gestiun 2009. 
L' onn da gestiun 2009 è la tendenza positiva dentant sa franada in pau en cumparegliaziun cun l' onn precedent. 
" En ina cumparegliaziun generala sa mussi che las vischnancas grischunas impundan lur daners cun responsabladad e ch' ellas han en maun lur finanzas ", s' allegra il president da la regenza dr. Martin Schmid, schef dal departament da finanzas e vischnancas. 
Las vischnancas han ina basa finanziala sauna ed èn perquai preparadas per las sfidas futuras. 
Las vischnancas valan sco partenarias fitg fidadas cun ina gronda impurtanza per l' economia publica. 
Ils indicaturs 2009 da tut las vischnancas han puspè mussà tut en tut in maletg solid da la situaziun finanziala ch' è in tras l' auter allegraivel. 
La facultad disponibla per abitanta u per abitant è creschida anc ina giada levamain, numnadamain da 323 francs ( 2008) a 449 francs ( 2009). 
Per cumparegliar: L' onn 2000 avevan las vischnancas anc en media in debit net da 2' 255 francs. 
Er ils dus indicaturs " quota dal servetsch da chapital " e " quota da la grevezza da tschains " èn puspè sa meglierads en cumparegliaziun cun l' onn precedent. 
Questa tendenza positiva s' exprima er en il svilup da la media dals pes da taglia ( media betg valitada tenor abitanta u abitant). 
Questa media ha cuntanschì l' onn 2003 passa 110% ed ha pudì vegnir reducida successivamain dapi lura er sin plaun communal ( 2011: 104,8%). 
Malgrà questa buna situaziun da partenza stoi vegnir resguardà che la situaziun finanziala po sa differenziar fermamain da vischnanca a vischnanca. 
Ultra da quai sto in giudicament cumplessiv da la situaziun finanziala d' ina singula vischnanca resguardar anc auters facturs. 
Latiers tutgan p.ex. il basegn futur d' investiziuns u las structuras existentas. 
Dapi l' onn 1994 datti ina retschertga statistica dals quints annuals da las vischnancas grischunas che vegn evaluada da l' uffizi da vischnancas. 
Sin basa dals indicaturs eruids pon las finanzas da las vischnancas vegnir cumparegliadas en general sco er ina cun l' autra. 
Medemamain èsi pussaivel da trair conclusiuns davart il svilup finanzial da mintga singula vischnanca sur in temp pli lung. 
La concentraziun d' infurmaziuns davart la situaziun finanziala è in instrument directiv prezius per las persunas responsablas en las vischnancas. 
Nua ch' i sa mussa p.ex. in svilup negativ, pon vegnir instradadas a temp cuntramesiras grazia a questas infurmaziuns. 
Ils documents stattan a disposiziun sin la pagina d' internet da l' uffizi da vischnancas sut /RM/instituziuns/administraziun/dfg/afg/actualitads/Seiten/default.aspx ( actualitads). 
Observà in urs en Engiadina Bassa
Ier saira ha in chatschader indigen pudì observar in urs en la vischinanza da Susch. 
Pliras nursas blessadas resp. stgarpadas, ch' èn vegnidas constatadas oz en damaun en in' acla resp. sin in' alp da nursas, furneschan indizis ch' in urs è effectivamain sa trategnì ils ultims dis en Engiadina Bassa. 
L' identitad da l' urs n' è betg anc clera. 
Fin ussa n' han ils organs da surveglianza da chatscha, ch' èn vegnids clamads immediatamain, pudì constatar nagins fastizs concrets da l' urs. 
Las retschertgas per identifitgar l' animal èn vegnidas iniziadas. 
Ils purs ed ils apiculturs èn vegnids infurmads a curta vista davart l' observaziun. 
Dus urs, ch' èn dentant vegnids observads gia avant intginas emnas en la vischinanza dal cunfin svizzer, laschan almain supponer ch' i pudess danovamain sa tractar d' in immigrant dal Tirol dal Sid. 
L' ultima visita d' in urs en Svizra è stada dals 17 fin ils 24 da zercladur 2010, pia avant quasi exactamain in onn. 
Quella giada aveva l' urs M2 visità il chantun Grischun. 
Suenter ina curta excursiun tras la Val Müstair e tras l' Engiadina Bassa era M2 puspè sa tratg vinavant svelt en direcziun dal Tirol dal Sid. 
En las regiuns da la Val Müstair e da l' Engiadina Bassa han gì lieu ils ultims onns differentas activitads per minimar eventuals conflicts cun urs immigrants. 
Deliberà la missiva tar la nova lescha d'integraziun da persunas cun impediments
Il chantun Grischun vul reglar da nov l' integraziun sociala e professiunala da persunas cun impediments en ina lescha e fixar in nov sistem da finanziaziun. 
La regenza ha deliberà la missiva correspundenta davart la nova lescha d' integraziun da persunas cun impediments per mauns dal cussegl grond. 
Il parlament vegn a tractar questa fatschenta en la sessiun d' avust. 
L' intent da la nova lescha d' integraziun da persunas cun impediments, ch' è vegnida proponida da la regenza, è l' integraziun sociala e professiunala da persunas cun impediments. 
Las adattaziuns èn necessarias perquai ch' ils chantuns han surpiglià da la confederaziun l' onn 2008 – en connex cun la nova concepziun da la gulivaziun da finanzas e da la repartiziun da las incumbensas tranter la confederaziun ed ils chantuns ( NGF) – la responsabladad per la finanziaziun da las instituziuns per persunas cun impediments. 
La proposta da la regenza sa basa sin il concept per promover l' integraziun da persunas cun impediments dal chantun Grischun ch' il cussegl federal ha approvà ils 24 da settember 2010. 
Il nov relasch duai promover la consideraziun cumplessiva e la direcziun da las purschidas ambulantas, parzialmain staziunaras e staziunaras per persunas cun impediments. 
Sco purschidas da l' integraziun sociala valan plazzas d' abitar protegidas, accumpagnaments d' abitar sco er purschidas d' integraziun e da cussegliaziun. 
En il sectur da l' integraziun professiunala appartegnan a la purschida plazzas da lavur protegidas, plazzas cun structuras dal di, accumpagnaments da lavur e plazzas da lavur d' integraziun. 
Tenor l' inventari da l' onn 2008 sa chattan en il Grischun tut en tut 34 instituziuns che porschan totalmain circa 1' 500 plazzas per persunas cun impediments. 
La finamira da la lescha d' integraziun da persunas cun impediments è da pussibilitar a persunas cun impediments ina purschida che tegna quint da lur basegn d' assistenza e che po vegnir offerta cun ils meds finanzials che stattan a disposiziun. 
Latiers vegn il chantun a far in' analisa dal basegn ed ina planisaziun da la purschida. 
Quellas furman en l' avegnir la basa per la direcziun strategica da las purschidas da l' agid a persunas cun impediments en il chantun sco er per la renconuschientscha da las instituziuns cun dretg da survegnir contribuziuns e per la concessiun da contribuziuns. 
En quest connex prevesa la lescha ch' il chantun fixeschia cun las instituziuns cun dretg da survegnir contribuziuns incaricas da prestaziun che valan per regla 4 onns. 
Nov sistem da finanziaziun 
Il punct central dal project da lescha è in nov sistem da finanziaziun. 
Quel duai esser simpel e chapaivel per tut las persunas participadas. 
Il sistem duai garantir in' assistenza irreproschabla, adequata ed economica per persunas cun impediments. 
La finanziaziun da las purschidas vegn a s' orientar en l' avegnir al basegn d' assistenza individual ed a sa basar sin pauschalas standardisadas. 
Uschia duai il sistem vertent da la finanziaziun che s' orientescha al deficit, che vegn applitgà da la confederaziun, vegnir substituì. 
Percunter survegnan las instituziuns cun il nov sistem da finanziaziun dapli autonomia e per exempel la pussaivladad da furmar reservas. 
Tenor il model da calculaziun quinta il chantun – suenter l' introducziun dal nov sistem – cun custs supplementars annuals da circa 1 milliun francs. Las contribuziuns da gestiun ad instituziuns grischunas renconuschidas per l' integraziun da persunas creschidas cun impediments importavan l' onn da gestiun 2009 circa 31 milliuns francs. 
Consequenzas vegn il nov model da finanziaziun ad avair per las instituziuns. 
Quellas ch' èn oz sut la media da las pauschalas da prestaziun vegnan ad avair a disposiziun dapli meds finanzials. 
Autras instituziuns vegnan a stuair adattar lur gestiun a las novas contribuziuns pauschalas. 
Il nov model da finanziaziun duai pia vegnir introducì pass per pass cun in termin transitoric da 3 onns. 
L'economia forestala dal Grischun è preparada bain er senza la resgia gronda
En la procedura da concurs èn las installaziuns da la resgia a Domat vegnidas vendidas oz glindesdi ( 27 da zercladur 2011) tras ingiant a la Klausner Holz Thüringen GmbH. 
Perquai ch' il cumprader prevesa da transportar davent las maschinas, vegn la resgia demontada definitivamain. 
Entaifer l' economia forestala dal Grischun han las activitads exemplaricas per pussibilitar la cuntinuaziun dal manaschi da la resgia fullà novas vias per collavuraziuns tranter las branschas. 
A chaschun d' ina conferenza da medias a Cuira han las represchentantas ed ils represchentants da las branschas, dal lieu e dal chantun infurmà davart las novaziuns ch' ins ha cuntanschì cun quest sforz singular. 
Entaifer bundant 6 emnas han vischnancas, proprietarias e proprietaris da guaud, impressaris forestals e commerziants da laina dal chantun Grischun garantì ad in investider pussaivel passa 150' 000 meters cubic laina radunda per 10 onns. 
Tenor in model da pretsch modern per la branscha avessan duì vegnir gulivadas instabilitads dals pretschs e vegnir garantida la cultivaziun persistenta da laina sco materia prima, e quai en buns sco er en nauschs temps. 
" Il basegn da las proprietarias e dals proprietaris da guaud da calmar il martgà da laina incalculabel è grond ", ha declerà Andrea Florin, il president da la federaziun forestala SELVA. 
" Novs mecanissems per furmar ils pretschs tar l' utilisaziun da laina pudessan midar la relaziun da partenadi tranter las proprietarias ed ils proprietaris da guaud e las resgias. 
Quai avain nus cumprovà en quest project singular per tut l' Europa ", uschia Florin. 
La prontezza da tut las parts participadas da s' adattar e da s' integrar per cuntanscher ina gronda finamira al hajan impressiunà, ha ditg il selvicultur chantunal Reto Hefti. 
Las novaziuns che resultan dal project èn tenor Hefti valurs durablas che vegnan ad esser d' avantatg per il svilup futur. 
Prestaziun da piunier metta novs accents 
Er sche l' elavuraziun da laina n' è betg pli pussaivla en la resgia a Domat, ha l' acziun da pliras branschas rendì conscienta ina finamira centrala da la selvicultura. 
Sco ch' il cusseglier guvernativ Mario Cavigelli ( departament da construcziun, traffic e selvicultura) ha explitgà, ha la discussiun publica en connex cun ils contracts da furniziun novs mussà l' impurtanza da la tgira dal guaud ed il problem dals gronds custs da cultivaziun. 
" La prestaziun da piunier da las proprietarias e dals proprietaris da guaud sco er da las organisaziuns da commerzialisaziun ha focussà novas forzas per la cultivaziun dal guaud en il chantun Grischun, las qualas vegnan mantegnidas er senza la resgia. 
Cun la proxima revisiun totala da la lescha dal guaud mettain nus novs accents er en il sectur giuridic per meglierar las structuras ch' èn necessarias en la selvicultura ", uschia Cavigelli. 
Las vischnancas ed il chantun examineschan il svilup dal lieu 
Beatrice Baselgia, deputada e presidenta communala da Domat, ha declerà il glindesdi saira che la vischnanca da Domat examineschia ussa ensemen cun la proprietaria dal terren ( la vischnanca burgaisa da Domat) e cun il chantun Grischun utilisaziuns futuras pussaivlas da l' areal. 
La fin dal chapitel resgia gronda fetschia libra la via a Domat per in nov svilup empermettent d' in lieu cun in access excellent. 
Las scheffas ed ils schefs da las regenzas da la ARGE ALP sa scuntran a Salzburg a lur 42. conferenza plenara: La macroregiun territori alpin sco tema central da la politica
En il center da la conferenza da las scheffas e dals schefs da las regenzas da la cuminanza da lavur da las regiuns alpinas ( ARGE ALP) da quest onn stat la deliberaziun d' ina resoluziun davart ina " macroregiun territori alpin ". 
Ina tala strategia pudess gidar a meglierar la collavuraziun en il territori alpin ed a sviluppar soluziuns cuminaivlas per problems. 
La conferenza – che stat sut il presidi da Salzburg – ha lieu venderdi, il 1. da fanadur 2011, a Zell am See. 
La ARGE ALP beneventa la discussiun davart ina " strategia macroregiunala per il territori alpin ". 
A chaschun da la 42. conferenza plenara che stat quest onn sut il presidi da Salzburg duain las scheffas ed ils schefs da las regenzas deliberar ina resoluziun correspundenta. 
Sco ch' igl è scrit en il sboz da la resoluziun, è la ARGE ALP da l' avis ch' i saja necessari d' integrar e da promover il svilup da macroregiuns ch' è vegnì lantschà da l' Uniun europeica er per il territori alpin. 
Ina macroregiun è ina regiun gronda, ch' è definida en quai che concerna il territori e la funcziun e nua ch' ina gruppa da pajais commembers collavura per cuntanscher finamiras strategicas determinadas. 
Tenor l' avis da la ARGE ALP vegnan tut las regiuns alpinas confruntadas cun numerusas sfidas identicas u sumegliantas, per exempel tras l' economia globalisada, tras il svilup demografic u tras la midada dal clima. 
Perquai èsi raschunaivel da barattar infurmaziuns e bunas praticas sco er da sviluppar soluziuns cuminaivlas per problems. 
La ARGE ALP è conscienta da la responsabladad ch' il plaun regiunal, naziunal ed europeic ha per furmar communablamain la politica dal territori. 
Per ella n' è ina strategia macroregiunala betg in nov plaun instituziunal, mabain ina metoda innovativa che permetta da meglierar la collavuraziun en il territori alpin. 
Perquai dumonda la ARGE ALP en sia resoluziun las regenzas naziunalas da sustegnair il svilup d' ina strategia macroregiunala per il territori alpin. 
Medemamain è ella sezza pronta da cooperar en quest process en quai che reguarda il cuntegn e l' organisaziun. 
La regenza grischuna è da l' avis che l' idea d' elavurar in concept general per il futur dal territori alpin saja ina gronda schanza. 
En in process colleghial sa laschan las Alps uschia sviluppar vinavant sco territori cuminaivel d' existenza, da scuntrada e da recreaziun sco er sco territori natiral cuminaivel. 
Las regiuns alpinas pertutgadas directamain pon identifitgar il meglier las sfidas ed ils temas futurs dal territori alpin. 
Il Grischun sustegna l' iniziativa da la ARGE ALP e vul profitar da la pussaivladad d' influenzar la creaziun d' ina strategia futura da las Alps. 
Sco territori central svizzer da las Alps e sco commember svizzer da la conferenza da las regenzas dals chantuns alpins è il Grischun predestinà per sa participar activamain al svilup da la strategia macroregiunala da las Alps. 
Dus projects grischuns cuntinueschan 
Tar ils projects currents, cun ils quals la ARGE ALP vul cuntinuar ils proxims onns, tutga il project " ARGE ALP sport " lantschà dal Grischun. 
Dapi ch' il program da sport è vegnì concepì da nov l' onn 2006 vegnan puspè realisadas cun success concurrenzas da sport en furma da gieus d' enviern e da stad en moda decentrala en ils pajais commembers. 
En media var 1' 600 giuvenils per onn sa participeschan a las occurrenzas. 
La concentraziun sin 9 disciplinas da sport sco per exempel ski alpin, hockey sin glatsch, ballape, cursa d' orientaziun u raiver sportiv è er sa cumprovada. 
Fin l' onn 2017 duai il program da sport vegnir manà vinavant e francà fermamain en la ARGE ALP. 
Er cun il project " Animals da rapina gronds en las Alps " duai vegnir cuntinuà per in ulteriur onn. 
Quest project ch' è medemamain vegnì inoltrà dal Grischun sa fatschenta cun l' urs, cun il luf u cun il luf-tscherver – animals da rapina gronds ch' eran ina giada da chasa en las regiuns alpinas. 
Prendida en mira vegn ina collavuraziun transcunfinala en il senn d' in barat d' experientschas sin plaun professiunal. 
Ils ultims onns han gì lieu tut en tut trais lavuratoris en chaussa a Zernez, a Trentino ed ad Innsbruck. 
Il project davart la societad d' infurmaziun e davart la politica d' infrastructura tgirà dal Grischun è vegnì terminà. 
Il settember ha gì lieu en la SATE a Cuira ina dieta d' expertas e d' experts davart quest project. 
Ils puncts centrals en quest connex èn stadas l' amplificaziun persistenta da las infrastructuras sco er la promoziun d' applicaziuns e da soluziuns innovativas per chasadas privatas, per interpresas e per administraziuns en las regiuns da la ARGE ALP. 
Differents projects novs 
Per promover il contact tranter las burgaisas ed ils burgais lantscha e sa participescha la ARGE ALP a differents ulteriurs projects internaziunals. 
Per mauns da la conferenza da las scheffas e dals schefs da las regenzas ha la giunta directiva inoltrà en tut sis projects novs. 
Latiers tutgan ultra da la prolungaziun dal program da sport il project " Concepts da realisaziun per rinforzar il provediment da basa a pitschna distanza en vischnancas ruralas ", il qual ha la finamira da segirar la structura caracteristica dals vitgs en ils pajais da la ARGE ALP. 
In ulteriur project prevesa mesiras cuminaivlas per promover il turissem ciclistic. 
Plinavant vul la ARGE ALP elavurar in " Mussavia per administrar ruments en tegias d' alp ed en infrastructuras en las Alps " sco er lantschar in project per il salvament sin pistas da skis en il territori alpin. 
Ultra da quai duai la ARGE ALP sa participar a l' exposiziun d' art " Alpenlandschaft – Sehnsuchtsort und Bühne " che vegn mussada dals 15 da fanadur fin ils 6 da november 2011 en la galaria residenziala a Salzburg. 
Il premi d' energia vegn surdà 
A chaschun da la conferenza da las scheffas e dals schefs da las regenzas vegnan la finala communitgads las victuras ed ils victurs dal premi d' energia da la ARGE ALP per energias regenerablas. 
Il premi è destinà a vischnancas che s' engaschan spezialmain per l' utilisaziun d' energias regenerablas e che pon cumprovar success mesirabels correspundents. 
Surdads vegnan trais premis en la dimensiun da totalmain 20' 000 euros. 
Cun la conferenza da las scheffas e dals schefs da las regenzas a Zell am See va l' onn presidial da Salzburg a fin. 
Il chantun Son Gagl surpiglia a partir da quest mument per in onn il presidi da la ARGE ALP. 
La ARGE ALP, ch' è vegnida fundada l' onn 1972, è stada en tut l' Europa l' emprima uniun cumparegliabla d' unitads statalas ed autonomas ch' è sa furmada sin il plaun sut ils stadis naziunals e federals. 
Cun ina collavuraziun transcunfinala ha la ARGE ALP la finamira da tractar ils interess cuminaivels da ses commembers, cunzunt en il sectur cultural, social, economic ed ecologic. La ARGE ALP vul er svegliar la conscienza per la responsabladad cuminaivla per il spazi da viver alpin, promover ils contacts tranter las abitantas ed ils abitants dal territori alpin, rinforzar la posiziun dals stadis, da las regiuns, da las provinzas e dals chantuns e tgirar – ensemen cun autras instituziuns – la collavuraziun en l' Europa. 
Ulteriuras infurmaziuns: 
Ina survista dals projects da la ARGE ALP po vegnir chargiada giu qua sco /DE/Medien/Mitteilungen/MMStaka/Dokumente_MedienMitteilungen/Arge_Alp_RCK2011_Projekte.pdf. 
http://www.argealp.org 
Communicaziun da la regenza dals 30 da zercladur 2011
La regenza grischuna ha approvà las prescripziuns da chatscha 2011. 
Perquai ch' ils effectivs da selvaschina èn sa revegnids, èn vegnidas fatgas mo pitschnas midadas vi da las prescripziuns da chatscha. 
Ultra da quai ha la regenza approvà la creaziun d' in nov center administrativ regiunal a Tavau e formulà sia posiziun davart differents projects da consultaziun da la confederaziun. 
Prescripziuns da chatscha 2011: ils effectivs da selvaschina èn sa revegnids 
La regenza grischuna ha approvà las prescripziuns da chatscha 2011 e fatg mo pitschnas midadas vi da las prescripziuns da chatscha. 
L' enviern cun pauca naiv 2010/11 èn sa disgraziads paucs animals da tut las spezias da selvaschina d' ungla. 
Entaifer dus onns è l' effectiv da tschiervs puspè sa revegnì cumplettamain da las perditas da l' enviern excepziunal 2008/09. 
Las inventarisaziuns da questa primavaira cumprovan quai cleramain. 
Per regular ils buns effectivs da selvaschina vegn il plan da prelevaziun augmentà levamain per ils tschiervs ed il temp da chatscha sin chavriels vegn prolungà per quatter dis il settember. 
En pliras regiuns dal chantun èn ils effectivs da chamutschs però cleramain pli pitschens che anc avant 20 onns. 
Ils motivs per quai n' èn en la gronda part dals cas betg la chatscha, mabain en emprima lingia il squitsch permanentamain aut sin il spazi da viver dal chamutsch e sin la tschorvadad da chamutschs ch' è ina malsogna che chaschuna anc adina grondas perditas. 
Igl ha stuì vegnir constatà che las perditas pervia da la tschorvadad da chamutschs han in effect bler pli grond per la substanza da l' effectiv da chamutschs ch' ils mortoris d' enviern che capitan periodicamain. 
Per ch' ils effectivs possian sa remetter meglier, vegn reducì il squitsch da chatscha sin chauras-chamutsch. 
Sco ils onns avant vegn reducida la chatscha sin chauras-chamutsch en tut il chantun a 13 dis ed en in territori da pilot vegnan las prescripziuns per stetgs e per chauras-chamutsch formuladas en moda pli severa. 
Las inventarisaziuns da la selvaschina manidla han purtà in maletg positiv. 
Tar las lieurs ed er tar las giaglinas selvadias vegnan constatads effectivs buns e stabils che permettan vinavant da chatschar questas spezias cun responsabladad. 
Plinavant ha la regenza fixà ils temps da chatscha per la chatscha auta 2012 e resguardà en quest connex la proposta da l' uniun grischuna da chatschadras e da chatschaders da patenta. 
La chatscha auta ha lieu dals 3 fin ils 9 da settember 2012 sco er dals 17 fin ils 30 da settember 2012. 
Gia l' onn passà èn vegnidas fixadas las datas da la chatscha auta 2011 che dura dals 3 fin ils 11 da settember 2011 sco er dals 19 fin ils 30 da settember 2011. 
Planisà in nov center administrativ regiunal a Tavau 
Il chantun Grischun planisescha da concentrar ils posts da servetsch chantunals da Tavau en in lieu. 
La regenza grischuna ha concludì da stgaffir in nov center administrativ regiunal. 
La strategia chantunala d' immobiglias ha la finamira da stgaffir nov centers regiunals ch' èn repartids en l' entir chantun. 
A Glion ed a Roveredo èn tals gia en funcziun ed els èn sa cumprovads en la pratica. 
Ils centers administrativs regiunals a Tusaun ed a Scuol vegnan realisads actualmain. 
Sco proxim duai ussa vegnir realisà in center en la vischnanca da Tavau. 
Ultra da la polizia chantunala e da la procura publica cun circa 40 plazzas da lavur duain ulteriurs sis servetschs chantunals cun 24 collavuraturas e collavuraturs ch' èn actualmain repartids sin sis differents lieus a Tavau vegnir unids en il nov edifizi d' administraziun. 
Tar quests posts da servetsch tutgan biros da l' uffizi da stimaziun, dal servetsch psicologic da scola, da la cussegliaziun da professiun e da carriera respectivamain dal center d' infurmaziun professiunala, da l' intermediaziun da lavur regiunala e da la controlla da victualias. 
Quests posts da servetsch duain prender alloschi en l' edifizi nov " Mainstation " directamain a la staziun da Tavau Plaz. 
Avant in pèr emnas èsi vegnì cumenzà cun las lavurs da construcziun da quest edifizi e la retratga è previsa per l' onn 2014. 
La regenza pretenda correcturas da la politica agrara 2014-2017 
Cun la revisiun da la lescha d' agricultura vul il cussegl federal drizzar la politica agrara pli fitg sin la promoziun da prestaziuns d' utilitad publica tras l' agricultura e serrar largias ch' existan tar las finamiras. 
Il chantun Grischun beneventa questa intenziun, sco che la regenza menziunescha en sia resposta da consultaziun davart la politica agrara 2014-2017. 
L' element central da la proposta è l' ulteriur svilup dal sistem da pajament direct. 
Tenor l' avis da la regenza sa laschan uschia impunder ils meds finanzials federals en moda pli effizienta ed augmentar l' acceptanza da la populaziun per il sustegn da l' agricultura. 
En vista a l' agricultura da muntogna porscha la revisiun da la lescha d' agricultura er l' occasiun da prender per mauns e d' eliminar cun instruments adattads las mancanzas dal sistem existent, sco per exempel la perdita progredinta da terren da cultura, l' acquist supplementar da pavel che vegn pussibilità tras las contribuziuns e la surproducziun che vegn augmentada tras quai. 
La basa per quai è avant maun en il sistem nov. 
Tenor l' opiniun da la regenza èsi anc necessari da far correcturas essenzialas per pudair cuntanscher las finamiras fixadas. 
Uschia ston vegnir promovidas pli fitg las prestaziuns d' utilitad publica, en spezial da l' agricultura da muntogna. 
Ultra da quai sto la confederaziun resguardar meglier las relaziuns specificas dal territori da muntogna. En quest connex sto vegnir attribuida a la lavur da cultivaziun da territoris spundivs l' impurtanza correspundenta. 
La qualitad ecologica ch' è gia oz fitg buna e la gronda participaziun a programs per il bain dals animals en il territori da muntogna duain er vegnir resguardadas cun concepir ils instruments e na dastgan betg chaschunar dischavantatgs envers la regiun da planira. 
Pervia da l' impurtanza da la tratga d' animals per il territori da muntogna pretenda la regenza la finala ch' i vegnian pajadas vinavant contribuziuns per la tratga d' animals sut cundiziuns da producziun pli difficilas, entant ch' ella è perencletga cun l' aboliziun da las contribuziuns per tegnair animals da niz che maglian pavel sitg. 
La regenza prenda posiziun davart l' infrastructura da la viafier en il plan secturial " traffic " 
La regenza grischuna è da princip d' accord cun las adattaziuns e cun las cumplettaziuns 2012 che la confederaziun propona per il plan secturial " traffic ", part " infrastructura da la viafier " sco er cun il program da svilup strategic davart l' infrastructura da la viafier. 
Quai menziunescha ella en sia audiziun a la confederaziun. 
En spezial beneventa la regenza che la confederaziun vul augmentar il tact da mes' ura per il traffic lontan e ch' ella planisescha er mesiras per las viafiers privatas. 
Ella resguarda quai sco impurtant ch' il Grischun sco chantun turistic vegnia collià cun colliaziuns attractivas cun ils gronds centers e cun la plazza aviatica da Turitg. 
Ord vista da la regenza èsi decisiv ch' il traject Turitg – Cuira survegnia uschè baud sco pussaivel il tact da mes' ura e ch' ils engrondiments ed ils projects necessaris vegnian prendids svelt per mauns. 
Perquai pretenda ella che l' engrondiment dal traject per lung dal Lai Rivaun ad in traject cun binaris dubels restia en il plan secturial " traffic ". 
Plinavant renviescha la regenza al fatg che la relevanza d' infrastructuras da la viafier per il plan secturial na stoppia betg mo vegnir fixada sin basa da criteris che la confederaziun prescriva ( en spezial criteris da protecziun naziunals), mabain er tenor las directivas dals plans directivs chantunals. 
Il schaner 2011 aveva il cussegl federal decidì da confruntar l' iniziativa da l' associaziun traffic ed ambient da la Svizra " Per il traffic public " cun in cuntraproject direct. 
Quel cuntegna tranter auter il program da svilup strategic, pli baud numnà Viafier 2030, per l' ulteriur svilup da l' infrastructura da viafier. 
La confederaziun ha l' intenziun d' integrar en il plan secturial " traffic ", part " infrastructura da la viafier ", ils elements dal program da svilup strategic prendids en mira ch' èn relevants per il plan secturial. 
La regenza pretenda la correctura da las mancanzas dal concept dal territori per la Svizra 
En sia posiziun beneventa la regenza da princip il concept dal territori per la Svizra. 
Quel è vegnì elavurà durant trais onns en in process participativ, quai vul dir en il rom d' ina cooperaziun cun ils medems dretgs da tut ils trais plauns statals confederaziun, chantuns e vischnancas. 
Quai n' hai anc mai dà enfin ussa e quai vegn valità da princip sco positiv, perquai ch' i po nascher da quest proceder ina basa da discussiun cuminaivla per tut la Svizra ed ina idea cuminaivla davart il svilup territorial futur da la Svizra. 
La regenza giavischa dentant che la confederaziun curregia in per mancanzas dal concept dal territori en la rectificaziun che vegn fatga suenter la consultaziun. 
Uschia stoi vegnir dà dapli pais a las ideas da svilup dal territori alpin e dal territori rural. 
Er sto l' impurtanza dal chantun Grischun sco lieu da turissem, da temp liber e da recreaziun vegnir accentuà en moda pli pregnanta. 
Dapli attenziun duess er survegnir il sectur da l' energia; en spezial sut l' aspect da la discussiun actuala davart il provediment d' energia sto l' impurtanza da la forza idraulica vegnir accentuada pli fitg e ses engrondiment sto vegnir promovì. 
Ultra da quai ston vegnir resguardads en il concept dal territori – ultra dals moviments dal traffic pendular da lavur – er ils moviments dal traffic da temp liber. 
Enfin ussa è quai vegnì negligì cumplettamain cun l' effect ch' il traffic da temp liber ch' è impurtant per il Grischun è vegnì sutvalità, schebain che 40% da tut ils viadis en il Grischun servan al traffic da temp liber. 
La finala duai l' axa Val dal Rain-San Bernardin vegnir resguardada pli fitg sco corridor dal nord al sid e – sco ad autras colliaziuns cun l' exteriur – stoi er vegnir dà pais a l' axa vers l' Austria sur Sargans-Buchs-Feldkirch. 
Quests puncts crititgads ha il Grischun gia pudì far valair cun success en la posiziun d' organisaziuns guvernamentalas e spezialisadas interchantunalas ed ha rinforzà uschia la posiziun dal territori alpin e dal Grischun. 
En quai che pertutga la dumonda dal caracter liant dal concept dal territori, punctuescha la regenza ch' il concept dal territori per la Svizra na possia avair – sco previs – nagina forza lianta, mabain mo il caracter d' in rom d' orientaziun. 
Tenor la constituziun federala è la planisaziun dal territori chaussa dals chantuns. 
La regenza è malcuntenta cun la midada da l' ordinaziun davart ils servetschs da telecommunicaziun 
La regenza grischuna ha prendì posiziun davart ina midada da l' ordinaziun federala davart ils servetschs da telecommunicaziun. 
Cun la midada duai d' ina vart vegnir augmentada la rata da transmissiun da l' access a l' internet a bindel lad en il rom dal provediment da basa sin 1000/100 Kbit/s. 
Da l' autra vart duai il pretsch maximal fixà da la lescha per in access vegnir reducì a 55 francs per mais. 
Per la regenza èn questas adattaziuns bain in pass en la dretga direcziun. 
Tuttina n' è ella betg perencletga cun il project e pretenda meglieraziuns. 
Primo èn previs memia bleras excepziuns sco per exempel motivs economics che permettan als furniturs da prestaziuns da reducir la dimensiun da las prestaziuns. 
Gist en territoris perifers po quai chaschunar violaziuns da l' incumbensa concernent il provediment da basa. 
Secundo è l' augment previs da la rata da transmissiun memia pitschen e na correspunda lunschor betg pli als basegns actuals. 
E terzo n' èsi betg cler, co ch' ina adattaziun svelta da la rata da datas duai vegnir realisada en il futur, sch' ils basegns sa midan. 
Da vischnancas e da regiuns 
Samedan: La revisiun parziala da la planisaziun locala, concludida da la vischnanca da Samedan ils 28 d' october 2010, vegn approvada. 
Tavau: Il project dal rempar dal Bildjibach a Tavau vegn approvà e sustegnì cun contribuziuns da totalmain 2' 388' 000 francs. 
Er approvà vegn il project dal rempar dal Grüenibach. 
Als custs vegnan pajadas contribuziuns da totalmain 258' 000 francs. 
Puntraschigna: Il project " Protecziun cunter lavinas e cunter crudada da crappa da Puntraschigna ( etappa 2) " vegn approvà. 
Als custs vegn garantida ina contribuziun da maximalmain 2' 800' 000 francs. 
Cunter en il Partenz: A la vischnanca da Cunter en il Partenz vegn garantida ina contribuziun da 138' 600 francs per sanar e per engrondir il provediment d' aua. 
Contribuziuns chantunalas a differentas instituziuns 
Project collectiv " Selvicultura 2011 ": La regenza grischuna ha approvà il project collectiv " Selvicultura 2011 ". 
Als custs vegnan garantidas contribuziuns da totalmain 19' 159' 150 francs. 
L' intent dal project è quel d' exequir – tenor prioritads ch' èn definidas cleramain – lavurs necessarias ed urgentas en ils secturs da la tgira dal guaud da protecziun, da la biodiversitad e da la tgira dal guaud giuven ordaifer il guaud da protecziun. 
Il project collectiv " Selvicultura 2011 " è vegnì elavurà da l' uffizi forestal dal Grischun per incumbensa da circa 230 proprietarias e proprietaris da guaud privats e publics dal chantun. 
Casa da tgira Sursassiala a Mustér: Il project per construir in edifizi nov da substituziun e per adattar la Casa da tgira Sursassiala a Mustér vegn approvà. 
A l' instituziun responsabla vegn garantida – cun resalva da la garanzia da la finanziaziun restanta – ina contribuziun chantunala da maximalmain 8' 750' 000 francs per metter a disposiziun 55 letgs da tgira. 
Scola-dimora a Cuira: Il project per auzar il trantertract da la scola-dimora a Cuira, Masans, vegn approvà. 
A l' instituziun responsabla vegn garantida ina contribuziun chantunala da construcziun da maximalmain 487' 280 francs. 
Projects da vias 
La regenza ha approvà totalmain 1' 430' 000 francs per construir e per sanar il suandant traject da via: 
- via sursilvana da la vart dretga dal Rain: lavurs d' impressari, Valendau – Carpäll 
Areal da la resgia da Domat: la vischnanca ed il chantun analiseschan cuminaivlamain la nova situaziun
Suenter l' ingiant da la resgia gronda da Domat tras la Klausner Holz Thüringen GmbH che vul demontar l' implant per al fabritgar si en in auter lieu, sa tschentan dumondas fundamentalas en connex cun l' areal restant che ston vegnir scleridas. 
La vischnanca burgaisa da Domat sco proprietaria da l' areal, la vischnanca politica da Domat sco er il chantun vulan analisar cuminaivlamain e detagliadamain la situaziun suenter l' ingiant dal glindesdi passà e tschertgar ensemen ina soluziun prospectiva. 
En in emprim pass sa tracti da prender per mauns las numerusas dumondas avertas ch' èn per part cumplexas e che dependan – pervia da la situaziun da concurs – parzialmain er da facturs che na pon betg vegnir influenzads. 
Per il mument èsi mo cler che l' areal dastga vegnir duvrà – tenor la planisaziun locala actuala da la vischnanca da Domat sco er tenor il contract da dretg da construcziun valaivel tranter la vischnanca burgaisa da Domat e l' utilisadra vertenta da l' areal – unicamain per l' installaziun e per la gestiun d' ina resgia da lain sco er d' autras interpresas ch' èn activas sin il champ da l' elavuraziun da lain. 
Premess ch' ins vuless duvrar l' areal u parts da tal en il futur per auters intents che per l' elavuraziun da lain, sto vegnir fatga obligatoricamain – ultra da l' adattaziun dal contract e dal tschains da dretg da construcziun – tranter auter ina midada da zona da l' areal u da parts da tal en il rom da la planisaziun locala communala. Quai è collià cun blers obstachels e cun bleras dumondas avertas e sto – tras lescha – vegnir suttamess en in ultim pass a las votantas ed als votants da Domat per laschar prender ina decisiun definitiva. 
Il proxim punct impurtant vegn ad esser l' ingiant dal dretg da construcziun che vegn ad avair lieu ils 22 da settember 2011. 
Suenter ils 22 da settember e suenter avair analisà las decisiuns ch' èn vegnidas prendidas alura vegnan la vischnanca burgaisa e la vischnanca politica da Domat sco er il chantun ad infurmar danovamain la publicitad. 
Sanaziun da la Scola chantunala Cuira: Eruì il victur da la concurrenza da projects per la construcziun d’amplificaziun
En il rom da la sanaziun da la Scola chantunala Cuira è vegnì eruì il victur da la concurrenza da projects per ils bajetgs d’amplificaziun che cumpiglian la medioteca, la mensa e stanzas d’instrucziun. 
Dals totalmain 39 concurrents han ins elegì il project " DENYS " da l’architect Andy Senn, Son Gagl. Quest project duai vegnir sviluppà vinavant. 
La davosa etappa da construcziun da la sanaziun cumenzada il 2006 cun la renovaziun da la Canti Halde cumpiglia bajetgs cumplementars cun ina medioteca, ina mensa, sco er stanzas d’instrucziun e locals per la protecziun da bains culturals. 
Questas localitads duain vegnir realisadas sco edifizis novs al Münzweg. 
La regenza ha approvà il program da spazi ils 26 d’october 2010 ed ha incaricà il departement da construcziun, traffic e selvicultura d’elavurar la basa da decisiun per ina proposta da credit per mauns dal cussegl grond. 
L’Uffizi da construcziun auta dal Grischun ha sinaquai publitgà il schaner 2011 ina concurrenza per obtegnair skizzas per il project da construcziun. 
La concurrenza aveva la finamira da chattar in project che ademplescha tut las pretensiuns da manaschi, che sa lascha realisar a moda persistenta e bunmartgada e che sa distingua cun ina buna qualitad architectonica. 
Il plazzal che sa chatta en la vischinanza immediata dal bogn avert Sand pussibilitescha er da nizegiar sinergias tranter la mensa ed il kiosc dal bogn. 
Sin giavisch da la citad da Cuira han ins incaricà ils participants da la concurrenza d’elavurar schliaziuns pussaivlas en quest connex. 
La giuria, ch’è vegnida convotgada per trais dis durant il mais da zercladur 2011, ha pudì valitar 39 projects. 
Sin fundament da sias qualitads puncto manaschi, architectura ed economia ha la giuria premià cun l’emprim rang e recumandà da sviluppar vinavant il project " DENYS " da l’architect Andy Senn ( Collavuraturs: Antje Wanner, Deborah Weber), Son Gagl. 
Il rapport da la giurià è da chattar sut http://www.hochbauamt.gr.ch 
Exposiziun dals projects da la concurrenza 
Ils projects da la concurrenza vegnan exponids ils sequents dis en la veglia halla da gimnastica Sand a la St. Luzistrasse 14,7000 Cuira: 
mesemna 
6 da fanadur 2011 
17.00 fin 19.00 uras 
gievgia 
7 da fanadur 2011 
17.00 fin 19.00 uras 
venderdi 
8 da fanadur 2011 
17.00 fin 19.00 uras 
sonda 
9 da fanadur 2011 
10.00 fin 14.00 uras 
glindesdi 
11 da fanadur 2011 
17.00 fin 19.00 uras 
mardi 
12 da fanadur 2011 
17.00 fin 19.00 uras 
mesemna 
13 da fanadur 2011 
17.00 fin 19.00 uras 
gievgia 
14 da fanadur 2011 
17.00 fin 19.00 uras 
venderdi 
15 da fanadur 2011 
17.00 fin 19.00 uras 
sonda 
16 da fanadur 2011 
10.00 fin 14.00 uras 
L’avertura da l’exposiziun ha lieu mesemna, ils 6 da fanadur 2011 a las 16.30. 
En il rom da la sanaziun da la Scola chantunala Cuira è vegnì eruì il victur da la concurrenza da projects per ils bajetgs d’amplificaziun che cumpiglian la medioteca, la mensa e stanzas d’instrucziun. 
Plantas problematicas estras invasivas en il Grischun – situaziun e mesiras
L' uffizi per la natira e l' ambient è vegnì incumbensà da la regenza da nominar in gruppa da lavur chantunala per coordinar e per realisar las incumbensas d' execuziun. 
Medemamain vul il chantun installar ina rait da persunas da contact communalas per neofitas. 
En collavuraziun cun ulteriurs posts spezialisads chantunals e communals ha l' uffizi per la natira e l' ambient gia instradà – cun agid da las persunas che fan servetsch civil – emprimas mesiras sistematicas per cumbatter la derasaziun da neofitas. 
Ils appels naziunals per cumbatter la planta d' ambrosia che chaschuna allergias han tratg l' attenziun da la publicitad sin il tema da las plantas problematicas estras invasivas ( neofitas invasivas). 
L' october 2008 è entrada en vigur in' ordinaziun federala ( ordinaziun davart l' utilisaziun d' organissems en l' ambient, l' uschenumnada ordinaziun davart la libra emissiun en l' ambient) che regla tranter auter l' utilisaziun d' organissems esters. 
En quella vegn scumandada explicitamain l' utilisaziun d' ina retscha da plantas ( p.ex. ambrosia u darsvenna giganta) e da tscherts animals ( p.ex. tartaruga decorativa cun gautas cotschnas u rauna da bov americana) che tutgan tar ils organissems esters invasivs. 
Il problem da questas spezias è quel, ch' ellas pon sa derasar uschè ferm sin donn e cust da la flora e da la fauna indigena e confurma al lieu che quai po periclitar la diversitad biologica ed en general l' uman e l' ambient. 
Tschertas da questas spezias pon er avair ina influenza directa sin la sanadad e chaschunar donns en l' agricultura ed en la selvicultura u vi d' edifizis. 
Concludì ina retscha da mesiras 
L' execuziun da questa ordinaziun è chaussa da l' uffizi per la natira e l' ambient ( UNA). 
Ils emprims pass da sia realisaziun èn gia vegnids instradads pli baud. 
Per metter ina fin a la derasaziun da plantas problematicas ha la regenza concludì ina retscha d' ulteriuras mesiras. 
Quellas prevesan tranter auter da furmar ina gruppa da lavur chantunala che elavura strategias e plans da mesiras. 
Ultra da quai vul il chantun installar ina rait da persunas da contact communalas per dumondas da las neofitas. 
Uschia vegnan scoladas dal center da furmaziun e cussegliaziun agricula Plantahof persunas da contact per l' ambrosia resp. per neofitas che pon infurmar, cussegliar e sustegnair persunas privatas e vischnancas. 
La problematica po numnadamain pertutgar tant vischnancas sco er possessuras e possessurs privats dad ierts, interpresas d' orticultura professiunalas, interpresas da construcziun, lavureras e lavurers da guaud, puras e purs e.u.v. Ina funcziun impurtanta han en quest connex er las autoritads da construcziun, las patrunas ed ils patruns da construcziun sco er las cultivaturas ed ils cultivaturs da terren per che neofitas invasivas na vegnian betg deportadas tras l' elavuraziun dal terren, tras transports da terren u tras ina dismessa incorrecta. 
Questas mesiras prevesan er in sustegn chantunal en furma d' ina cussegliaziun e d' ina intermediaziun d' agid tras il servetsch civil tar il cumbat pratic. 
Necessari è in vast sustegn ed ina gronda cooperaziun: dal profi a l' ortulan amatur 
Perquai che differentas da questas plantas na creschan betg mo en biotops da la protecziun da la natira u sin terren privat, mabain er per lung da vias e dad auas, en il guaud u en l' agricultura èsi fitg impurtant da tschertgar la collavuraziun cun auters posts spezialisads. 
Da differents servetschs forestals e tecnics èn vegnidas instradadas mesiras concretas per cumbatter neofitas. Er las mesiras ch' il UNA ha prendì èn vegnidas sustegnidas. 
Per las mesiras da cumbat praticas po il UNA sco manaschi d' engaschament er profitar dal sustegn grond e bainvegnì da persunas che fan lur servetsch civil. 
Durant la stagiun 2011 vegnan prestads 3300 dis da servetsch en tut il chantun per cumbatter spezias problematicas. 
Ma er il sustegn da possessuras e da possessurs d' iert u d' ortulanas e d' ortulans amaturs vegn dumandà e pretendì. Quels ston dar adatg da betg plantar neofitas invasivas, d' allontanar plantas problematicas e d' impedir che quellas sa derasian sco er tractar cun quità rests da plantas e da material da terra per impedir ina deportaziun da plantas problematicas. 
Tut tenor la spezia, l' existenza e la derasaziun da quests organissems sco er las pussaivladads d' als cumbatter ston vegnir sviluppadas las strategias correspundentas. 
En spezial, sch' ina extincziun generala n' è betg realistica, èn las mesiras per cunfinar, per impedir in' ulteriura deportaziun u per crear areals libers da quests organissems d' ina impurtanza anc pli gronda. 
Registrar ils lieus cun neofitas 
Ina basa impurtanta per sviluppar strategias e per planisar il manaschament da neofitas, dentant er per infurmar è l' enconuschientscha dals lieus nua che questas spezias problematicas èn avant maun e co ch' ellas sa derasan. 
Per quest intent stat a disposiziun al UNA ed ad ulteriurs circuls interessads in sistem da geoinfurmaziun interactiv che cuntegna gia in dumber considerabel da lieus da chat da neofitas e che vegn cumplettà permanentamain cun ulteriuras observaziuns. 
Gia suenter dus onns sa mussi che singulas vischnancas u che tschertas regiuns èn engrevgiadas cleramain. 
D' ina vart lascha quai sa declerar cun la natira da las singulas spezias che vegnan avantagiadas u dischavantagiadas tut tenor il clima. Da l' autra vart pon activitads umanas promover fitg ferm la derasaziun da tschertas spezias. 
En il passà han per exempel apiculturas ed apiculturs u possessuras e possessurs d' iert savens emplantà darsvennas gigantas che pericliteschan la sanadad, perquai che questa planta imposanta ed attractiva è stada fitg bainvisa sco pavel per ils avieuls u sco decoraziun da l' iert. 
Perquai che la darsvenna giganta è ina planta muntagnarda che deriva oriundamain dal Caucasus n' èn ses effectivs betg mo sa domiciliads en tschertas vals, mabain er en lieus pli auts sco p.ex. ad Arosa u a Tavau. 
Communicaziun da la regenza dals 7 da fanadur 2011
La regenza grischuna ha approvà il project dal center da furmaziun e cussegliaziun agricula Plantahof a Landquart d' installar a partir da l' atun 2012 – sco nova purschida da la scola spezialisada superiura – ina scolaziun dad agrotecnicher/agrotecnicra. 
Ultra da quai ha ella concludì ina revisiun parziala da l' ordinaziun da la regenza davart la chatscha che cuntegna ina nova regulaziun per l' access al territori da chatscha avant il cumenzament da la chatscha. 
La finala ha la regenza deliberà sias posiziuns tar differents projects da consultaziun da la confederaziun. 
Planisà ina nova scolaziun dad " agrotecnicher/agrotecnicra SSS " al Plantahof 
Al center da furmaziun e cussegliaziun agricula ( CFCA) Plantahof a Landquart duai vegnir installada – sco nova purschida da la scola spezialisada superiura – ina scolaziun dad agrotecnicher/agrotecnicra. 
La regenza grischuna ha approvà il project correspundent. 
La nova purschida duai cumenzar l' atun 2012. 
Il CFCA vul concepir la scolaziun tenor ils champs professiunals ch' èn impurtants per il Grischun, numnadamain il manaschament da muntaneras, l' economia da manaschi agricula ed il svilup regiunal. 
La scolaziun dad " agrotecnicher/agrotecnicra SSS " sa basa sin il plan general " agrotecnica SSS " ch' è vegnì approvà da l' uffizi federal da furmaziun professiunala e da tecnologia. 
El sa drizza a persunas, per las qualas il studi a la scola auta spezialisada na vegn betg en dumonda, ma las qualas vulessan absolver in' ulteriura scolaziun suenter l' emprendissadi e suenter in onn pratic. 
La scolaziun a temp cumplain dura 2 onns. 
En Svizra vegn ella gia purschida en ils chantuns Friburg, Berna e Turitg. 
Tras questa nova scolaziun po il Plantahof sa posiziunar fitg bain sco center da cumpetenza agricul en la Svizra orientala. 
Al Plantahof fan mintga onn circa 75 emprendistas ed emprendists dal chantun Grischun il diplom da pura u da pur. 
Concludì ina revisiun parziala da l' ordinaziun da la regenza davart la chatscha 
La regenza grischuna ha approvà ina revisiun parziala da l' ordinaziun da la regenza davart la chatscha e mess en vigur quella per il 1. d' avust 2011. 
Ella cuntegna ina nova regulaziun per l' access al territori da chatscha avant il cumenzament da la chatscha. 
Fin ussa dastgavan las chatschadras ed ils chatschaders duvrar vehichels a motor inclusiv l' arma da chatscha per charrar en il territori da chatscha resp. cumenzar ad ir cun l' arma da chatscha en lur alloschis a partir da las 18.00 dal di avant il cumenzament da la chatscha, dal di avant che reprender la chatscha suenter ina interrupziun, dal di da la rogaziun federala e dal di da la festa d' engraziament per la racolta. 
Tras la revisiun parziala vegni permess da nov a las chatschadras ed als chatschaders da sa metter sin viadi gia a partir da las 16.00 per ils alloschis da chatscha. 
Uschia pon ellas ed els cuntanscher cunzunt alloschis da chatscha fitg lontans e mal accessibels anc avant ch' i fa notg. 
La finanziaziun e la renovaziun da l' infrastructura da viafier vegnan da princip beneventadas 
En sia resposta da consultaziun beneventa la regenza grischuna da princip la finanziaziun e la renovaziun da l' infrastructura da viafier che vegn proponida da la confederaziun. 
Ella pretenda dentant che la confederaziun sa participeschia pli fitg vi dals custs supplementars. 
Il project cuntegna l' emprim pass da renovaziun fin l' onn 2025 en il rom dal program da svilup strategic da l' infrastructura da viafier ( STEP) en la dimensiun da 3.5 milliardas francs. 
Sin ils trajects Turitg-Cuira, Turitg-Bellinzona-Locarno/Lugano e Berna-Lucerna duai vegnir introducì il tact da mes' ura. 
Per las viafiers privatas èn previsas mesiras en la dimensiun da 300 milliuns francs, da quai 150 milliuns francs per la Viafier retica. 
La finanziaziun duai vegnir garantida tras in fond per l' infrastructura da viafier ( FIV) che remplazza il fond limità per la finanziaziun da projects d' infrastructura dal traffic public ( FTP). 
Il project è in cuntraproject direct tar l' iniziativa dal pievel " Per il traffic public " che vuless schliar unilateralmain ils problems tar la finanziaziun dal traffic public cun spustar ils meds finanzials da las vias. 
La regenza beneventa la creaziun d' in fond illimità per l' infrastructura da viafier. 
Il volumen d' investiziun na duess dentant betg mo importar 3.5 milliardas francs, mabain 5 fin 6 milliardas francs, e duess vegnir realisà pli svelt. 
Igl è chaussa da la confederaziun da procurar che la rait vegnia mantegnida e renovada. 
La regenza refusa da crear in nov entretschament da las finanzas. 
Medemamain refusa ella d' introducir ina contribuziun chantunala a favur dal fond per l' infrastructura da viafier. 
Per cuntanscher che las Viafiers federalas e las viafiers privatas vegnian tractadas da medema maniera e per simplifitgar vinavant ils currents da finanziaziun, supplitgescha la regenza il cussegl federal da preschentar ina varianta, nua che las raits da las viafiers privatas vegnan finanziadas cumplettamain tras la confederaziun. 
La midada da la lescha davart la taxa da las vias naziunalas vegn beneventada 
La regenza grischuna va d' accord cun la proposta da la confederaziun da midar la lescha davart la taxa da las vias naziunalas e dad auzar il pretsch per la vignetta per autostradas. 
Sco ch' ella scriva en sia resposta da consultaziun, è la proposta ina clera meglieraziun cumpareglià cun projects anteriurs per la finanziaziun da l' engrondiment da la rait da vias naziunalas. 
La confederaziun vul integrar colliaziuns stradalas d' ina lunghezza da 400 kilometers en la rait da vias naziunalas. 
Qua tras resultan per la confederaziun custs supplementars da circa 305 milliuns francs per onn. 
Per cuvrir quests custs duai il pretsch da la vignetta per autostradas vegnir auzà sin 100 francs per onn ed i duai vegnir introducida ina vignetta da curta durada che vala 2 mais e che custa 40 francs. 
Il pretsch da la vignetta per autostradas duai vegnir auzà pir, cur che la retenziun dals meds finanzials liads per la finanziaziun speziala dal traffic sin via croda sut l' import dad 1 milliarda francs. 
Sche la soluziun cun l' augment dal pretsch per la vignetta per autostradas na duess betg vegnir applitgada, sustegna la regenza cleramain in augment dal supplement da la taglia sin il petroli. 
Ina cumpensaziun da las contribuziuns da la confederaziun als chantuns na vegn betg en dumonda per il Grischun. 
Il cuntraproject tar l' iniziativa dal pievel " Gea a la medischina da famiglia " vegn refusà 
La regenza grischuna refusa il cuntraproject tar l' iniziativa dal pievel " Gea a la medischina da famiglia " che la confederaziun ha tramess en consultaziun. 
Tras quel duain las finamiras giustifitgadas da l' iniziativa vegnir integradas en la constituziun. 
Partind dal basegn da prestaziuns medicinalas da la populaziun vul il cuntraproject garantir in provediment medicinal da basa d' auta qualitad ch' è accessibel a tuts. 
Tenor l' avis da la regenza vegn – tras il cuntraproject – la repartiziun da las cumpetenzas tranter la confederaziun ed ils chantuns reglada cumplettamain da nov tant en il sectur ambulant sco er staziunar dal provediment medicinal da basa, e las cumpetenzas da la confederaziun vegnan extendidas. 
Ultra da quai na vegnan definidas ni la noziun dal provediment da basa ni las premissas per intervenziuns da la confederaziun. 
Tenor la regenza èn las finamiras che vegnan persequitadas tras l' iniziativa dal pievel e che vulan rinforzar la medischina da famiglia, da princip giustifitgadas. 
Ina fixaziun da la favurisaziun da las medias e dals medis da famiglia en la constituziun sto dentant vegnir refusada. 
Perquai supplitgescha la regenza la confederaziun d' instradar a curta vista mesiras per realisar questas finamiras. 
Mesiras efficazias da la confederaziun per promover la medischina da famiglia vesa la regenza en spezial en il sectur da la politica da tariffas e da la scolaziun da las medias e dals medis. 
Da vischnancas e da regiuns 
Surselva: La regenza ha approvà l' adattaziun dal plan directiv chantunal e regiunal dals 28 da zercladur 2011 en connex cun l' engrondiment planisà dal territori da skis Andermatt-Sedrun. 
Uschia vegnan stgaffidas las premissas per las proximas proceduras tenor la legislaziun da telefericas. 
Farera: La revisiun totala da la planisaziun locala, concludida da la vischnanca da Farera ils 17 da favrer 2011, vegn approvada. 
Claustra-Serneus: La planisaziun d' utilisaziun che resulta tras il project " Hotel Pardenn ", concludida da la vischnanca da Claustra-Serneus ils 13 da favrer 2011, vegn approvada. 
Lumbrein: La revisiun totala da la planisaziun locala da la vischnanca da Lumbrein dals 23 da favrer 2011 vegn approvada. 
Maiavilla: La revisiun totala da la planisaziun locala, concludida da la citad da Maiavilla ils 9 da november 2010, vegn approvada. 
Schlans: La revisiun parziala da la planisaziun locala " Territori da l' aual dal vitg ", concludida da la vischnanca da Schlans ils 29 da mars 2011, vegn approvada. 
Trun: La revisiun parziala da la planisaziun locala da la vischnanca da Trun dals 28 da november 2010 vegn approvada. 
Val Müstair: La planisaziun d' utilisaziun " Campadi Muglin ", concludida da la vischnanca da Val Müstair ils 3 da december 2010, vegn approvada. 
Churwalden: La revisiun parziala da la constituziun communala da la vischnanca da Churwalden, concludida a la radunanza communala dals 25 da mars 2011 ed a la votaziun a l' urna dals 29 da matg 2011, vegn approvada. 
Stussavgia: Il project " Avertura dal guaud Gün – Neukirch " da la vischnanca da Stussavgia vegn approvà. 
Als custs vegn garantida ina contribuziun da maximalmain 2' 494' 030 francs. 
Luzein: Il project " Rempar da lavinas Chrütz " da la vischnanca da Luzein vegn approvà e sustegnì cun contribuziuns da 1' 925' 000 francs. 
Lantsch: A la vischnanca da Lantsch vegn garantida ina contribuziun chantunala da construcziun da pauschalmain 400' 000 francs per midar e per sanar la chasa da scola. 
Buseno: A la vischnanca da Buseno vegn concedida ina contribuziun da 252' 000 francs per renovar il provediment d' aua. 
Sour: A la vischnanca da Sour concedan la confederaziun ed il chantun ina contribuziun da 720' 000 francs per encablar la lingia da media tensiun al liber da Sour a Son Roc sco er tut las lingias da bassa tensiun al liber sin l' Alp Flix. 
Contribuziuns chantunalas a differentas instituziuns 
Manaschament da privels da la natira 2011: Il program da lavur " Manaschament da privels da la natira 2011 " cun expensas totalas dad 1' 625' 000 francs vegn approvà. 
Quest program da lavur cuntegna puncts centrals en il sectur dal sistem d' infurmaziun en cas da privels sco er la cuntinuaziun e la nova redacziun da chartas da privel en diversas vischnancas. 
Fundaziun Capricorn: Cun resalva d' ina finanziaziun totala reglada vegni concedì a la fundaziun Capricorn in emprest dad 800' 000 francs en il rom da la nova politica regiunala da la confederaziun ( NPR) sco er ina contribuziun chantunala da 185' 738 francs per midar il center da capricorns. 
Tgira da monuments: Als custs per restaurar/segirar la ruina dal chastè da Castels a Luzein vegn pajada ina contribuziun da maximalmain 468' 000 francs. 
Projects da vias 
La regenza ha approvà totalmain 1' 510' 000 francs per construir e per sanar ils suandants trajects da vias: 
- via d' Engiadina: lavurs d' impressari e da cuvrida, cordun dal mir, Plan d' En – Chavrigls 
- via da Furna: lavurs d' impressari, Gaissrügg – Nusstola 
Il project &quot;sinergia&quot; duai reducir durablamain ils custs per las localitads da l'administraziun chantunala a Cuira
En in' emprima etappa prevesa il chantun Grischun da reunir a Cuira vest ina part da l' administraziun ch' è gia oz domiciliada a Cuira en in edifizi nov cun 400 plazzas da lavur. 
La regenza vul uschia reducir ils custs currents, trair a niz meglier las sinergias ed optimar ils andaments. 
En connex cun l' avertura dal center d' administraziun " sinergia " fa il chantun quint a partir da l' onn 2016 cun respargns annuals periodics en la dimensiun da milliuns. 
La regenza ha deliberà la missiva correspundenta per mauns dal cussegl grond. 
Sch' il parlament conceda en la sessiun d' october il credit d' impegn necessari da 69 milliuns francs, po il project vegnir suttamess a las votantas ed als votants dal Grischun per la votaziun il mars 2012. 
Strategia chantunala d' immobiglias cun centers regiunals ferms 
L' installaziun d' in center d' administraziun a Cuira fa part da la strategia chantunala d' immobiglias. 
Quella prevesa da furmar totalmain nov centers regiunals ferms e d' als repartir sin l' entir chantun. 
Cun la concentraziun, cun ils standards moderns da las localitads sco er cun las ulteriuras mesiras pon vegnir realisads en moda durabla reducziuns da las surfatschas relevantas per ils custs ed in meglier niz per la clientella. 
A Glion ed a Roveredo ha il chantun gia fusiunà cun success. 
A Tusaun po l' edifizi regiunal d' administraziun vegnir retratg il settember 2011. 
A Scuol, a Tavau ed a Landquart è previsa l' avertura per la fin da l' onn 2013 u per il cumenzament da l' onn 2014. 
Er a Samedan, a Puschlav ed a Cuira duain vegnir installads entaifer ils proxims onns centers administrativs. 
En la sessiun da december 2009 ha il cussegl grond prendì enconuschientscha da questa strategia d' immobiglias e decidì cun il consentiment da la gronda maioritad da realisar en etappas la varianta " sinergia " a Cuira. 
L' administraziun chantunala è oz repartida sin 44 differents lieus a Cuira 
A Cuira è la situaziun da las localitads spezialmain nuncuntentaivla. 
Repartida sin 44 edifizis na po l' administraziun chantunala a Cuira betg vegnir organisada en moda effizienta. 
Las immobiglias construidas oriundamain per gronda part per abitar lien èn adattadas mo cun resalvas per l' utilisaziun sco biros e chaschunan – sin fundament da las surfatschas da niz e da traffic ch' èn per part sproporziunadamain grondas – gronds custs da gestiun e da mantegniment. 
Immobiglias che han ina purschida disfavuraivla da spazi u che stuessan vegnir adattadas areguard l' architectura duain vegnir vendidas, sch' il chantun è proprietari, resp. desditgas, sch' il chantun è locatari. 
Realisaziun dal project " sinergia " en etappas 
Il concept " sinergia " planisà per il lieu d' administraziun Cuira prevesa da spustar tut en tut 670 plazzas da lavur a Cuira vest e duai vegnir realisà successivamain en dus pass separads. 
En l' emprima etappa da realisaziun preschentada en la missiva da la regenza duain ils posts da servetsch, nua ch' il basegn d' agir è il pli grond, vegnir spustads en in nov center d' administraziun cun var 400 plazzas da lavur a la Ring-/Salvatorenstrasse. 
Sa basond sin ils resultats d' ina planisaziun da test importan ils custs bruts per quest project da construir in edifizi nov en il standard MINERGIE-P-Eco® 69 milliuns francs. 
Suenter la deducziun dals retgavs da 21 milliuns francs che resultan da la vendita d' immobiglias restan investiziuns nettas da 48 milliuns francs per il chantun. 
Gia a partir da l' emprim onn da gestiun suenter la realisaziun da l' emprima etappa fa il chantun quint cun respargns annuals dad 1.2 fin 1.9 milliuns francs. Quels resultan da la reducziun da spazi cuntanschida sco er da l' optimaziun dals andaments interns. 
Sch' il cussegl grond approvescha en la proxima sessiun d' october in credit d' impegn da 69 milliuns francs e sche las votantas ed ils votants dattan lur consentiment en la votaziun dal pievel il mars 2012, duai vegnir lantschada la stad 2012 ina concurrenza per eruir il project d' execuziun definitiv. 
Las prescripziuns tenor la planisaziun da test ston vegnir observadas. 
L' atun 2016 èsi previs da retrair il nov edifizi d' administraziun. 
En ina segunda etappa, che sto puspè vegnir suttamessa al parlament ed al pievel avant la realisaziun, duain vegnir installadas ulteriuras 270 plazzas da lavur. 
Quellas èn medemamain situadas oz en edifizis betg adattads. Il basegn d' agir è dentant main urgent. 
Tenor ina stimaziun approximativa dals custs ston ins far quint cun investiziuns nettas da var 25 milliuns francs per la segunda etappa. 
Il termin il pli baud pussaivel per retrair l' edifizi d' engrondiment fiss l' onn 2021. 
Suenter la realisaziun cumpletta dal project " sinergia " cun in spustament da totalmain 670 collavuraturas e collavuraturs a Cuira vest mantegnessan passa 500 emploiadas ed emploiads da l' administraziun chantunala lur plazza da lavur al lieu actual en il center da Cuira. 
Il project " sinergia " na prevesa ultra da quai ni in augment dal dumber total da collavuraturas e da collavuraturs ni in spustament da plazzas da lavur dals ulteriurs centers regiunals en la chapitala chantunala. 
La citad da Cuira beneventa il center d' administraziun a Cuira vest 
Tenor il cussegl da la citad da Cuira gida la construcziun d' in nov center d' administraziun a la Ring-/Salvatorenstrasse considerablamain a meglierar las structuras ed ad augmentar la valur da Cuira vest sco segund center da la citad. Perquai la beneventa la regenza da Cuira expressivamain. 
La domiciliaziun d' ina gronda part da l' administraziun en la vischinanza dals access a l' autostrada resp. da la fermada da Cuira vest è favuraivla areguard l' avertura e distgargia plinavant il traffic individual en il center da la citad en moda remartgabla. 
La realisaziun en etappas permetta da sviluppar vinavant pass per pass il center da la citad e tegna ultra da quai quint dals interess dal mastergn e dal sectur d' immobiglias urban. 
Plinavant po il potenzial per nov spazi d' abitar en la vischinanza dal center da la citad vegnir tratg a niz cun vender las immobiglias che daventan libras. 
L' utilisaziun optimada da las zonas d' abitar e dal center a Cuira na vegn betg ad avair consequenzas negativas per las interpresas da servetsch en il center da la citad. 
En l' emprima etappa vegnan spustadas mo 400 da las totalmain passa 25' 000 plazzas da lavur da Cuira en in auter quartier da la citad. 
Quai correspunda ad ina quota da mo 1.6%. 
En ils edifizis che na vegnan betg duvrads per intents d' abitar vegnan domiciliadas previsiblamain autras plazzas da lavur. 
Il settember 2009 han las votantas ed ils votants da Cuira approvà – en il rom da la revisiun parziala da la planisaziun urbana – cun passa 70% la midada da zona da l' areal da la caserna ch' è necessaria per realisar il center d' administraziun. 
Dretgiras chantunalas sco utilisadras futuras da l' edifizi chantunal 
En cas ch' il project general " sinergia " vegn realisà cumplettamain, duain la dretgira chantunala e la dretgira administrativa duvrar vinavant l' edifizi chantunal istoric a la Grabenstrasse, nua che sa chatta actualmain ina part da l' uffizi da construcziun bassa. 
Il vegl edifizi chantunal è gia l' ultim tschientaner stà duas giadas la sedia da la dretgira suprema. Suenter las lavurs da sanaziun necessarias pudess el vegnir retratg il pli baud l' onn 2023. 
En il rom d' ina decleraziun d' intenziun suttascritta ultimamain èn la regenza e las duas dretgiras sa cunvegnidas da proceder uschia. 
La cumissiun per economia e taxas giavischa in repassament da la missiva tar la lescha davart las taxas turisticas
La cumissiun dal cussegl grond per economia e taxas ha cumenzà cun la deliberaziun da la lescha davart las taxas turisticas ( LTT). 
Ella entra en la fatschenta, returnond il medem mument il project a la regenza per al repassar. 
L' acquisiziun dals giasts, las occurrenzas, ils indrizs turistics e l' infurmaziun dals giasts al lieu vegnan finanziads oz en il chantun Grischun tras taxas da cura e tras taxas per promover il turissem. 
Cun la missiva tar las taxas turisticas propona la regenza grischuna da prender cumià da quest sistem e d' introducir ina finanziaziun dal turissem chantunala e confurma al martgà tras tuts che profitan dal turissem. 
La cumissiun per economia e taxas ha ussa cumenzà – sut il presidi da deputà Heinz Dudli ed en preschientscha da cusseglier guvernativ Hansjörg Trachsel – cun la predeliberaziun da la missiva da la regenza. Il tractament da questa fatschenta en il cussegl grond era previs per la sessiun d' avust. 
Suenter duas sesidas intensivas è la cumissiun entrada en il project, però mo per al returnar a la regenza per al repassar. 
Pervia da las reacziuns da differentas regiuns turisticas ha la cumissiun constatà che la grevezza fiscala en il sectur dals hotels da quatter e da tschintg stailas è per part marcantamain pli gronda cun il sistem da taxas nov che cun il sistem vertent. 
Differentas uniuns da hotelieras e da hoteliers da regiuns turisticas impurtantas refusan perquai la LTT. 
Pervia da quai spetga la cumissiun che la regenza examineschia las resalvas correspundentas ed adattia ils parameters da calculaziun. 
Plinavant duai vegnir examinà, sche las vischnancas pon vegnir autorisadas da pajar ils meds per las organisaziuns turisticas or da meds fiscals generals u sch' ellas pon relaschar ina taxa turistica sin basa da la LTT. 
La cumissiun spetga da quai ina simplificaziun da la legislaziun. 
Ultra da quai giavischa la cumissiun ina descripziun pli precisa dals subjects ch' èn obligads da pajar la taxa e, nua ch' il stadi stat cun ses servetschs en concurrenza cun purschiders privats, stoi vegnir examinà, sche quai sa cumporta cun il princip dal tractament egual. 
Per pussibilitar in' execuziun simpla ston las reglas da la lescha vegnir examinadas en general, sch' ellas èn applitgablas en moda simpla. 
Intschertezzas concernent il subject ch' è obligà da pajar la taxa e concernent l' object suttamess a la taxa ston – sche pussaivel – vegnir eliminadas gia en la lescha. 
Cun questa decisiun d' entrar en la materia ha la cumissiun predeliberanta dal cussegl grond cumprovà ch' il chantun Grischun dovra ina midada da sistem tar la finanziaziun dal turissem. 
La regenza ha ussa la pussaivladad da persequitar vinavant la via tschernida e d' examinar e d' adattar il project confurm a las respostas da la cumissiun predeliberanta. 
La finamira resta quella da rinforzar il turissem en il Grischun e d' attrair dapli giasts en il chantun, perquai che in punct è incontestà tar tuts: Il turissem è impurtant, e quai gist per la populaziun decentralisada da noss chantun. 
Cur ch' il cussegl grond vegn a tractar la lescha davart las taxas turisticas è anc avert per il mument. 
Avant che la lescha vegn tractada en il parlament, vegn la cumissiun per economia e taxas a sa fatschentar anc ina giada detagliadamain cun il project. 
Bandierettas avertentas per dapli segirezza per las ciclistas e per ils ciclists sco er per il muvel
Sin las alps e sin las pastgiras grischunas pon ins vesair questa stad bandierettas cun colurs luminusas avertentas. 
Ellas èn ina da las bleras mesiras da grischunBIKE. 
Saivs da pastgira sin sendas da viandar e sin rutas da velos da muntogna pon chaschunar accidents grevs, sch' ellas n' èn betg marcadas en moda adequata u sche la marcaziun manca. 
En il rom dal project grischunBIKE è vegnida stgaffida ina bandieretta avertenta per la stagiun da velos da muntogna da quest onn. Cun questa bandieretta pon il persunal d' alp, las puras ed ils purs marcar lur saivs da pastgira cleramain, er sche la vesida n' è betg buna. 
Ultra da las colurs luminusas per ina vesaivladad optimala sin distanza vegnan las ciclistas ed ils ciclists supplitgads sin las bandierettas en quatter linguas da puspè serrar las saivs. 
Tar la dieta dals chaus d' alp sin il Plantahof ha la bandieretta avertenta chattà in eco fitg positiv. 
Las bandierettas resistentas a l' aura vegnan consegnadas gratuitamain a las uniuns da traffic, als chaus d' alp sco er a las puras ed als purs. 
Ellas pon vegnir empustadas sut http://www.graubuendenbike.ch. 
GrischunBIKE è in project dal chantun per meglierar la valurisaziun en il turissem da stad. 
Cun differentas mesiras duain vegnir meglieradas las cundiziuns generalas da purschidas da las destinaziuns en il sectur dals velos da muntogna. 
Sut la direcziun dal post spezialisà per il traffic betg motorisà da l' uffizi da construcziun bassa dal Grischun è quest project vegnì lantschà la stad 2010. 
Uschia vegnan tranter auter eruids questa stad cun agid d' ina vasta retschertga ils basegns da noss giasts ch' èn en gir cun velos da muntogna. 
Ils resultats da questa retschertga vegnan alura a gidar las destinaziuns da sviluppar purschidas che correspundan als basegns da lur clientella. 
Cun in scalin en il look da la marca. 
Nova plattafurma d'internet davart il tema &quot;Integraziun Grischun&quot; e broschura d'infurmaziun per persunas estras novarrivadas
Il dretg federal oblighescha la confederaziun, ils chantuns e las vischnancas d' infurmar en moda adequata las persunas estras davart las cundiziuns da viver e da lavurar en Svizra sco er davart las purschidas d' integraziun existentas. 
Medemamain duai la populaziun vegnir orientada davart la politica da migraziun e davart la situaziun speziala da las persunas estras. 
Per ademplir questa incumbensa realisescha il post spezialisà per l' integraziun dal Grischun dus mediums d' infurmaziun, numnadamain la plattafurma d' internet http://www.integration.gr.ch e la broschura da bainvegni per migrantas e per migrants novarrivads ch' è disponibla en 12 linguas. 
www.integration.gr.ch 
La pagina d' internet http://www.integration.gr.ch sa drizza a persunas estras novarrivadas e gia domiciliadas, a la populaziun indigena sco er a las autoritads, ad instituziuns ed ad organisaziuns ch' èn activas en il sectur da l' integraziun. 
Ella dat a las persunas immigradas ina survista cumplessiva davart la vita en Svizra ed en il chantun Grischun. 
Ultra da preschentar la basa da la politica d' integraziun infurmescha ella davart temas d' integraziun actuals, davart occurrenzas e davart purschidas d' integraziun existentas. 
Ins chatta plinavant adressas, contacts, links ed infurmaziuns davart publicaziuns che tematiseschan l' integraziun. 
Per entant datti mo ina versiun tudestga da la pagina d' internet. 
La versiun rumantscha, taliana ed englaisa vegnan a star a disposiziun a partir da l' atun 2011. 
Broschura d' infurmaziun per persunas estras novarrivadas 
In' emprima ediziun da la broschura che cumpiglia 7' 200 exemplars vegn publitgada en albanais, englais, franzos, portugais, serbocroat, somali, spagnol, talian, tamil, tigrinya, tirc e tudestg. 
Ella duai vegnir distribuida gratuitamain da las vischnancas a las persunas estras novarrivadas a partir da la stad 2011. 
Instituziuns socialas ed organisaziuns da migrantas e da migrants pon er empustar la broschura tar il post spezialisà per l' integraziun e la distribuir a persunas gia domiciliadas che han deficits d' infurmaziun. 
Sin la pagina d' internet http://www.integration.gr.ch po la broschura vegnir consultada sco document da PDF en tut las linguas disponiblas. 
Il cussegl grond tracta la nova lescha da scola
La regenza grischuna ha deliberà la missiva tar la revisiun totala da la lescha davart las scolas popularas dal chantun Grischun ( lescha da scola). 
Cun la revisiun totala vegn la legislaziun da scola repassada en moda cumplessiva tant areguard il cuntegn sco er areguard dumondas formalas. 
Uschia duai vegnir stgaffida ina basa, cun la quala la scola populara dal Grischun po far frunt a sfidas futuras en moda moderna ed adequata. 
Il tractament dal project en il cussegl grond è previs per la sessiun d' october 2011. 
La legislaziun da scola vertenta sa basa principalmain sin la lescha da scola dals 19 da november 1961. 
En il decurs dals decennis è quella vegnida cumplettada cun numerusas ordinaziuns. Correspundentamain è ella daventada nunsurvesaivla. 
Malgrà numerusas revisiuns parzialas e malgrà ina revisiun totala formala l' onn 2000 na basta la legislaziun da scola actuala betg pli per far frunt a las sfidas en numerus secturs dal mintgadi da scola. 
Cun la revisiun totala planisada vegn la legislaziun da scola repassada cumplettamain concernent il cuntegn e concernent la furma e messa sin ina nova basa. 
La lescha da scolina sco er il sectur da la pedagogia speziala da la lescha d' impedids vegnan integrads en la lescha da scola. 
Plinavant sa tracti da reglar las cumpetenzas en il sectur da la scola populara tenor la nova constituziun chantunala uschia che svilups futurs en il sectur da la collavuraziun tranter il chantun e las vischnancas vegnan facilitads. 
Las posiziuns ch' èn vegnidas inoltradas en il rom da la consultaziun èn vegnidas resguardadas en il project che la regenza ha deliberà. 
In' elavuraziun supplementara dal sboz da lescha ch' è vegnì tramess en consultaziun è daventada necessaria suenter ch' il pievel aveva sbittà tant il " HarmoS " ( participaziun a la cunvegna interchantunala davart l' armonisaziun da la scola obligatorica) sco er la " NGF grischuna " ( nova concepziun da la gulivaziun da finanzas e da la repartiziun da las incumbensas tranter il chantun e las vischnancas). 
Las novaziuns las pli impurtantas dals differents secturs: 
- Introducziun d' uras da bloc: En la scolina che dura 2 onns e che po anc adina vegnir frequentada facultativamain dals uffants, sco er en la scola primara ha lieu l' instrucziun l' avantmezdi en uras da bloc. 
Quellas garanteschan ina instrucziun nuninterrutta u ina tgira gratuita dals uffants durant almain 3 uras consecutivas ( en la scolina) resp. 4 lecziuns consecutivas ( en la scola primara). 
- Purschida da structuras dal di che correspunda als basegns: Sch' il basegn è avant maun èn las instituziuns ch' èn responsablas per la scola obligadas da porscher structuras dal di che correspundan al basegn. 
Per l' utilisaziun da questa purschida pon las instituziuns ch' èn responsablas per la scola incassar contribuziuns finanzialas dals geniturs. 
- 39 emnas da scola: Il pensum d' instrucziun vegn repartì da nov sin 39 empè da 38 emnas da scola. 
Uschia sa reducescha il dumber da lecziuns per emna. 
Ultra da quai vegn la durada d' ina lecziun reducida dad actualmain 50 a 45 minutas. 
- Mesiras integrativas da la pedagogia speziala: Las scolaras ed ils scolars che han basegns pedagogics spezials vegnan da princip instruids en la scola regulara respectivamain en la classa regulara. 
En cas motivads po la scolaziun, l' assistenza ed il sustegn cun mesiras da la pedagogia speziala er avair lieu en moda parzialmain integrativa en il rom d' ina instrucziun en gruppa respectivamain d' ina instrucziun individuala ubain en moda separativa en partiziuns respectivamain en instituziuns da la scolaziun speziala. 
- Regulaziun da las cumpetenzas tenor la nova constituziun chantunala: Tut ils champs da regulaziun centrals da la scola populara e da la scolina èn francads en furma d' ina lescha ( finamiras, organisaziun, instanzas, salarisaziun da las persunas d' instrucziun, finanziaziun e.u.v.) e vegnan relaschads dal parlament. 
En il rom da sia cumpetenza executiva relascha la regenza las regulaziuns necessarias dals detagls. 
- Salarisaziun da las persunas d' instrucziun: Ils salaris da las persunas d' instrucziun vegnan adattads al nivel da salari da chantuns cumparegliabels. 
En quest connex vegni er resguardà che la durada da las lecziuns ed il dumber da lecziuns d' instrucziun d' in pensum cumplain vegnan reducids ( da 30 a 29 lecziuns) en la nova lescha da scola. 
L' intent da questa adattaziun è er quel d' evitar ina mancanza da persunas d' instrucziun en il chantun Grischun. 
- Ils meds d' instrucziun vegnan edids sco enfin ussa en las linguas rumantsch grischun, tudestg e talian. 
Da nov vegnan ils meds d' instrucziun che vegnan designads sco obligatorics però er edids en ils idioms rumantschs. 
Tenor l' avis da la regenza na sa lascha – per motivs giuridics – la mesira da spargn ch' è vegnida concludida dal cussegl grond l' onn 2003 betg pli defender. 
Differents secturs restan 
En ils suandants secturs sa tegna il project vi da las disposiziuns vertentas: 
- Scolina: Il chantun Grischun n' introducescha betg in obligatori d' ir a scolina. 
Percunter vegn la lescha da scolina vertenta – pervia da las reacziuns en il rom da la consultaziun – integrada en la lescha da scola. 
- Entrada en scola: La scolarisaziun dals uffants vegn fatga sco enfin ussa cun set onns. 
- Finanziaziun: Il model da finanziaziun da la scola vertent vegn mantegnì. 
La scola populara vegn finanziada cuminaivlamain da las vischnancas e dal chantun. 
Il chantun paja vinavant contribuziuns pauschalas a las vischnancas per il manaschi da scola ordinari. 
- Valurs fundamentalas da la scola populara: La scola populara vegn finanziada dal maun public ed intermediescha a las scolaras ed als scolars ina furmaziun fundamentala solida. 
Ella resta francada en las vischnancas e mantegna las structuras da scola cumprovadas. 
Il chantun garantescha la qualitad, formulescha finamiras unitaras en ils plans d' instrucziun e fa prescripziuns davart la salarisaziun da las persunas d' instrucziun. 
Consequenzas finanzialas 
Las novaziuns che vegnan deliberadas tras la revisiun totala chaschunan custs nets supplementars da totalmain circa 4.5 milliuns francs per onn. 
Da quels surpiglia il chantun circa 2 milliuns francs e las vischnancas cun lur instituziuns ch' èn responsablas per la scola circa 2.5 milliuns francs. 
Igl è planisà da realisar las novaziuns da la nova lescha da scola pass per pass a partir da l' onn da scola 2012/2013. 
Da l'uffizi forestal a l'uffizi da guaud e privels da la natira
L' uffizi forestal dal Grischun ( UF) mida ses num per il 1. d' avust 2011 en " uffizi da guaud e privels da la natira ( UGP) ". 
Questa nova denominaziun circumscriva meglier il champ d' incumbensas amplifitgà da l' uffizi e sia cumpetenza è cleramain visibla per persunas d' ordaifer. 
Ils privels da la natira sco lavinas, crudada da crappa, auas grondas e bovas èn privels considerabels en il chantun Grischun. 
Il guaud da protecziun è la basa la pli impurtanta per la protecziun cunter privels da la natira. 
Da 180' 000 hectaras guaud en il Grischun adempleschan 120' 000 hectaras ina funcziun da protecziun. 
Quests guauds protegian abitadis, vias e viafiers. 
Rempars cunter lavinas, cunter crudada da crappa e cunter bovas vegnan realisads mo en quels lieus, nua ch' il guaud da protecziun na crescha betg u nua ch' el na po betg ademplir la funcziun da protecziun. 
Nov num a partir dal 1. d' avust 
Tant la tgira dal guaud da protecziun sco er ils rempars cunter privels da la natira èn fa­tschentas principalas da l' uffizi forestal ( UF). 
Ils ultims diesch onns è vegnì etablì il sectur " privels da la natira " tar l' uffizi forestal e quest sectur è vegnì amplifitgà confurm als basegns. 
Circa la mesadad da la lavur operativa vegn impundida per la protecziun cunter privels da la natira. 
La fasa da prevenziun ed il giudicament dals privels da la natira èn chaussa da l' uffizi e da sias spezialistas e ses spezialists. 
Quest urden da cumpetenzas duai esser cleramain transparent tras ina nova denominaziun da l' uffizi en " uffizi da guaud e privels da la natira ( UGP) " er per persunas d' ordaifer. 
Uschia èsi cleramain visibel – en cas da dumondas che arrivan d' ordaifer – ch' i dat in post da consultaziun per privels da la natira en l' administraziun chantunala. 
La nova denominaziun che vala a partir dal 1. d' avust 2011 circum­scriva èn moda pli correcta il champ d' incumbensas da l' uffizi ch' è vegnì amplifitgà en il fratemp. 
Per la segirezza cunter privels da la natira restan responsabels sin plaun chantunal er vinavant differents posts da servetsch e differents acturs. 
Els persequiteschan tuts la finamira communabla da sustegnair las vischnancas en ina stretga collavuraziun e cun ina clera repartiziun da las rollas. 
L' uffizi da guaud e privels da la natira sa dat la finamira da metter a disposiziun ina buna basa a las vischnancas ed a la publicitad en l' internet sut http://www.wald.gr.ch. 
Ensemen cun ils selviculturs da revier al lieu vegnan furnids uschia servetschs optimals en cas da privels da la natira. 
&quot;La chatscha en il Grischun. Nua poss jau retrair la patenta?&quot; Retratga da las patentas per la stagiun da chatscha 2011
Gia oz spetgan las chatschadras ed ils chatschaders grischuns cun fevra la proxima stagiun da chatscha che cumenza quest onn il 3. da settember. 
Ellas ed els fan las emprimas preparaziuns. 
Equipads cun il perspectiv e cun il telescop passentan ellas ed els mintga minuta libra en il territori da chatscha. 
Passiunadamain vegni " spievlà ", observà la selvaschina e sias disas. 
A chasa vegnan rimnads ils utensils da chatscha, las victualias e las bavrondas per il transport en la chamona da chatscha. 
Èn vegnidas pajadas las taglias e l' assicuranza da responsabladad obligatorica? 
Èn enconuschentas las novaziuns las pli impurtantas da la lescha da chatscha? 
Han ellas ed els regulà persunalmain las armas da chatscha, e quai mo en ils lieus ch' èn vegnids inditgads da las vischnancas, sco quai che la lescha prescriva? 
E la finala, per terminar las preparaziuns, cura e nua pon ellas ed els retrair la patenta da chatscha? 
En il fegl uffizial dal chantun Grischun dals 4 d' avust 2011 èn publitgads ils lieus, las datas e las uras da la vendita organisada da las patentas. 
En il museum da la natira dal Grischun pon vegnir cumpradas patentas a partir dals 9 d' avust. 
Al spurtegl dal museum da la natira dal Grischun resp. tar ils organs da surveglianza da chatscha èsi pussaivel da cumprar las patentas da chatscha cun cartas da debit. 
Acceptadas vegnan cartas sco Maestro u Postcard. L' import che sto vegnir pajà vegn tratg giu directamain da Voss conto senza quintar ina cumissiun. 
Per garantir in pajament senza incaps supplitgain nus las chatschadras ed ils chatschaders che pajan cun cartas da debit da controllar ordavant che la carta da debit ha tant ina limita per di sco er ina limita per mais. 
Eventuals augments da las limitas ston vegnir dumandads a temp tar l' atgna banca. 
Attenziun: Cartas da credit sco Visa u MasterCard na vegnan betg acceptadas sco meds da pajament. 
Nus giavischain ina buna mira ed ina ritga preda! 
La cumissiun per sanadad e fatgs socials ha deliberà la lescha d'integraziun da persunas cun impediments per mauns dal cussegl grond
La cumissiun dal cussegl grond per sanadad e fatgs socials ha predeliberà la missiva da la regenza tar la lescha davart l' integraziun sociala e professiunala da persunas cun impediments ( lescha d' integraziun da persunas cun impediments) e propona al cussegl grond d' approvar il project. 
En duas sesidas sut il presidi dal deputà Martin Candinas ed en preschientscha dal cusseglier guvernativ Hansjörg Trachsel ha la cumissiun per sanadad e fatgs socials ( CSF) decidì da proponer al cussegl grond d' approvar la lescha davart l' integraziun sociala e professiunala da persunas cun impediments ( lescha d' integraziun da persunas cun impediments). 
La missiva da la regenza tar la lescha d' integraziun da persunas cun impediments vul reglar da nov sin il stgalim d' ina lescha l' integraziun sociala e professiunala da persunas cun impediments e fixar in nov sistem da finanziaziun, perquai ch' ils chantuns han surpiglià da la confederaziun la cumpetenza per finanziar las instituziuns da persunas cun impediments. Quai en connex cun la nova concepziun da la gulivaziun da finanzas l' onn 2008. 
La finanziaziun da las purschidas vegn a s' orientar en il futur al basegn individual d' assistenza e vegn a sa basar sin pauschalas standardisadas, uschia ch' i po vegnir permessa per persunas cun impediments ina purschida ch' è accordada optimalmain cun lur basegn d' assistenza saja quai en il sectur ambulant, parzialmain staziunar u staziunar. 
Renconuschend il basegn d' agir è la cumissiun entrada unanimamain en il project ed ha affirmà er il sboz da lescha che la regenza ha elavurà. 
Or dal ravugl da la cumissiun èn vegnids fatgas mo duas propostas substanzialas da minoritad: Per l' ina giavischa ina minoritad da la cumissiun ch' i vegnia fixada en la lescha ina quota, che determinescha la part da persunas cun impediments ch' èn occupadas tar l' administraziun chantunala. 
Per l' autra propona ina minoritad da la cumissiun d' integrar ina disposiziun che permetta al chantun da sustegnair la moda da construir senza obstachels cun contribuziuns er, sch' i vegnan fatgas adattaziuns vi d' edifizis accessibels al public ch' èn gia existents. 
Il cussegl grond vegn a tractar la lescha d' integraziun da persunas cun impediments en la sessiun d' avust 2011. 
Tematicas a la Festa da Cuira 2011: Arcas – grischun en moviment
A la festa da Cuira da quest onn, dals 19 fin ils 21 d' avust, sin l' Arcas, vai per sa mover regularmain e per sa nutrir en moda equilibrada en il Grischun. 
Durant il di pon las visitadras ed ils visitaders cumprovar lur passiun per il sport en gieus da concurrenza ed en lavuratoris, la saira vegnan dentant er concerts live e shows ad animar la festa da Cuira. 
Il carburant culinaric per prestaziuns maximalas dat René Schudel, ch' è enconuschent tras l' emissiun da cuschinar " Funky Kitchen Club ". 
Il club da skis e d' aissas Rezia Cuira sco er il club da ballarait Cuira èn las uniuns ospitantas sin l' Arcas. 
En collavuraziun cun il program chantunal " grischun en moviment " vegn offrì a las visitadras ed als visitaders da tut las vegliadetgnas in program accumpagnant nunconvenziunal en in ambient termagliant ed animà. 
In flyer detaglià dal program vegn a simplifitgar la survista. 
Sfidas termagliantas e sportivas 
En il " percurs da stil liber " è dumandada la coordinaziun, dentant cunzunt il curaschi envers impediments sco mattratschinas u sco fists flexibels. 
Gieus gronds plain acziun che derivan da tut il mund stattan a disposiziun en il parc " gioga fin che ti es fit " e vegnan assistids professiunalmain. 
Intgins gieus pretendan segirezza da culp, auters tactica. 
En ils lavuratoris da " sport stacking " vegn activada la collavuraziun da las duas mesadads dal tscharvè e rinforzada la capacitad da concentraziun. 
La prioritad dal program animà è cleramain il divertiment. 
En quest senn spetga las visitadras ed ils visitaders da la festa er la sfida " batta il campiun ", nua ch' ellas ed els pon sa mesirar cun la prominenza grischuna da sport – tranter auter Jacqueline Gasser ed Ambrosi Hoffmann – en il seser cunter la paraid. 
Pervia dal grond plaschair ha Zumba fitness obtegnì in status da cult. Zumba fitness è ina cumbinaziun da saut e da fitness a ritmus chauds da l' America latina. 
Ils lavuratoris da " Zumba " èn in' occasiun ideala per emprender d' enconuscher la sensaziun da fitness en in curs d' emprova sin l' Arcas. 
Program da la saira animà 
Il venderdi saira e la sonda saira procuran las " shows da Zumba " sin la tribuna principala per moviment e collian cun il program musical. 
Ils rappers grischuns talians Cigi ed il producent Lou Geniuz vegnan ad accumpagnar las " shows da Zumba ". 
Cun Hampa &amp; the Charmes, NoNames, Freeze e cun ils fossils da rock May Day stat la tribuna principala da l' Arcas dal tuttafatg sut l' ensaina da la musica grischuna. 
" Soul food " grischun da e cun René Schudel 
Tar in stil da vita activ tutga er in nutriment equilibrà. 
Il cuschinunz a stailas René Schudel ha acceptà la sfida da crear exclusivamain per la festa da Cuira quatter tschaveras " Soul food " che vegnan preparadas cun l' infrastructura al lieu. 
Sco punct culminant particular vegn il cuschinunz da la televisiun renumà a cuschinar persunalmain dumengia sin l' Arcas ed a dar a las visitadras ed als visitaders da la festa ina invista en la cuschina sauna. 
grischun en moviment – muventa il Grischun 
Cun il program " grischun en moviment " reagescha il chantun Grischun en collavuraziun cun la promoziun da la sanadad Svizra sin il fatg che adina dapli uffants e giuvenils pateschan da surpais. 
Uffants e giuvenils dovran in conturn, nua ch' els pon sa mover bler e siglir enturn. 
Medemamain basegnan els tschaveras frestgas e variadas ch' els mangian ensemen cun la famiglia u cun autras persunas da confidenza. 
Il program " grischun en moviment " gida a promover in tal conturn. 
Ensemen cun vischnancas, cun scolinas, cun scolas e cun persunas spezialisadas vegnan realisads projects che promovan las cundiziuns generalas per in pais saun. 
La represchentaziun a la festa da Cuira da quest onn è ina part da la lavur da publicitad e duai gidar a motivar la populaziun d' utilisar ils spazis per giugar e per sa mover sco er las purschidas per far sport. 
Ulteriuras infurmaziuns sut: http://www.graubuenden-bewegt.ch 
Termins d' intervista cun René Schudel 
En accordanza cun ses manaschament vegn René Schudel a star a disposiziun per termins d' intervista. 
Accreditaziuns per intervistas vegnan coordinadas sur 08EINS directamain cun il manaschament da Schudel. 
Dumondas per accreditaziuns trametter per plaschair directamain ad Anita Willi ( 08EINS). 
Contact cun l' instituziun responsabla per la plazza 
Club da skis e d' aissas Rezia Cuira 
Daniel Ruckstuhl 
Via Quadras 13 
CH-7013 Domat 
tel. +41 ( 0) 79'419'03'01 
ruckstuhl-joos@bluewin.ch 
Contact cun grischun en moviment 
Uffizi da sanadad dal Grischun 
Denise Rudin Philipp 
Planaterrastrasse 16 
CH-7001 Cuira 
tel. +41 ( 0) 81'257'25'18 
tel. +41 ( 0) 78'746'42'20 
denise.rudin@san.gr.ch 
Contact cun il manaschament da projects &amp; accreditaziun per las medias 
08EINS – Agentura per marketing cun cultura. 
Anita Willi 
Kornplatz 12 
CH-7000 Cuira 
tel. +41 ( 0) 81'250'60'81 
anita.willi@08eins.ch 
Consultaziun tar la nova lescha chantunala davart il guaud
Ina revisiun totala da la lescha chantunala davart il guaud duai simplifitgar l' organisaziun da la selvicultura. 
En il futur duain ils purtaders dals reviers vegnir indemnisads – en il rom da cunvegnas – per lur prestaziuns a favur da la publicitad. 
La legislaziun chantunala forestala vertenta che datescha da l' onn 1996 è da princip sa cumprovada. 
Pervia da las midadas ch' han gì lieu en il fratemp e pervia da novs basegns ch' èn sa manifestads duai ella dentant vegnir adattada e structurada da nov. 
Structuras pli concisas, novas cunvegnas 
La finamira principala dal project è quella da simplifitgar las structuras en il sectur da l' organisaziun forestala. 
Per mintga revier forestal paja il chantun oz ina contribuziun da 15 pertschient vi da la paja d' ina selvicultura u d' in selvicultur da revier, e quai per prestaziuns a favur da la generalitad, sco per exempel per la surveglianza dal guaud da protecziun, per mesiras en l' interess da la biodiversitad e per la protecziun forestala sco er per activitads che servan a garantir la qualitad e che stattan en connex cun la cultivaziun dal guaud. 
Ils purtaders dals reviers vegnan ad observar er en il futur las incumbensas da surveglianza, da controlla e d' execuziun en la dimensiun da fin ussa. 
Da nov vegn dentant fatga l' indemnisaziun en il rom da cunvegnas da prestaziun tranter il chantun ed ils purtaders dals reviers. 
Quests purtaders survegnan ina contribuziun da basa ed ina indemnisaziun che sa referescha a la prestaziun. 
Cun la contribuziun da basa vegnan indemnisadas las prestaziuns obligatoricas en furma d' ina pauschala dependenta da la surfatscha ( surfatscha da guaud). 
Incumbensas sco per exempel la tgira e l' utilisaziun dal guaud sco er la cussegliaziun da persunas che possedan in guaud privat vegnan indemnisadas en moda dependenta da la prestaziun. 
Questas incumbensas e l' indemnisaziun correspundenta vegnan descrittas e fixadas en cunvegnas da prestaziun respectivas. 
Cun abolir las contribuziuns linearas vegnan eliminads impuls franants, cunzunt en vista a fusiuns da vischnancas. 
Reviers forestals gronds cun blera utilisaziun da laina survegnan en il futur plinavant contribuziuns pli autas che reviers pli pitschens cun pauca utilisaziun da laina. 
La regenza grischuna ha dà liber la consultaziun fin ils 15 da november 2011. 
Ils documents da consultaziun pon vegnir chargiads giu da l' internet sut http://www.bvfd.gr.ch u pon vegnir empustads tar il departament. 
Communicaziun da la regenza dals 11 d'avust 2011
La regenza grischuna ha concludì che cartas d' identitad pon vegnir retratgas en l' avegnir er tar la vischnanca. 
Tgi che dovra ina carta d' identitad na sto betg pli ir obligatoricamain tar il center chantunal da documents d' identitad. 
Plinavant ha la regenza deliberà las missivas tar duas fusiuns da vischnancas. 
Cartas d' identitad pon vegnir retratgas en il futur er tar la vischnanca 
Cartas d' identitad pon vegnir retratgas en il futur tar las vischnancas sco er directamain tar ils centers chantunals da documents d' identitad. 
Sco che la regenza ha decidì renunzia ella per entant d' avrir ulteriurs centers da documents d' identitad en il Grischun. 
Oriundamain èsi sta previs d' installar pass per pass tschintg centers da documents d' identitad en il chantun Grischun. 
Tenor la lescha federala davart ils documents d' identitad da las burgaisas e dals burgais svizzers ( lescha davart ils documents d' identitad) ch' è stada planisada e ch' è – suenter la votaziun dal pievel – entrada en vigur per il 1. da mars 2010 èn ils chantuns stads obligads d' adattar la procedura per dumandar ina carta d' identitad fin la fin da favrer 2012. 
Il pli tard a partir da quest mument avessan las cartas d' identitad er stuì vegnir dumandadas sur ils centers da documents d' identitad. 
Tenor la lescha davart ils documents d' identitad gia revedida che entra en vigur probablamain l' onn 2012 n' èn ils chantuns però betg pli obligads d' adattar la procedura per dumandar ina carta d' identitad. 
Tras la revisiun da la lescha èsi vegnì fixà che las burgaisas ed ils burgais pon dumandar er vinavant cartas d' identitad senza datas biometricas. 
Sa basond sin la nova situaziun giuridica s' exprima la regenza cunter ina monopolisaziun da la procedura d' emissiun da cartas d' identitad en ils centers da documents d' identitad. 
E sco che las experientschas ch' èn vegnidas fatgas fin ussa mussan pon ils basegns actuals da la populaziun grischuna vegnir satisfatgs fitg bain cun ils dus centers da documents d' identitad ch' existan en il chantun. 
Missivas tar duas fusiuns da vischnancas 
La regenza grischuna suttametta al cussegl grond ina missiva concernent la fusiun da las vischnancas dad Igis e da Mastrils a la vischnanca da Landquart. 
Ils 15 da matg 2011 avevan las vischnancas dad Igis e da Mastrils mintgamai approvà la fusiun a la nova vischnanca da Landquart. 
Silsuenter ha la regenza approvà ina cunvegna correspundenta. 
Suenter l' approvaziun tras il cussegl grond vegn la fusiun ad entrar en vigur per il 1. da schaner 2012. 
In' ulteriura missiva al cussegl grond cuntegna la fusiun da las vischnancas da Schlans e da Trun a la vischnanca da Trun. 
Ils 16 d' avrigl 2011 resp. ils 15 da matg 2011 avevan las vischnancas da Schlans e da Trun mintgamai approvà la fusiun a la nova vischnanca da Trun. 
Er qua ha la regenza approvà silsuenter ina cunvegna correspundenta. 
Suenter l' approvaziun tras il cussegl grond entra la fusiun en vigur er per il 1. da schaner 2012. 
Da vischnancas e da regiuns 
Alvaschagn: La revisiun totala da la planisaziun locala, concludida da la vischnanca dad Alvaschagn ils 17 da december 2010, vegn approvada. 
Andiast: La revisiun parziala da la planisaziun locala ch' è vegnida concludida da la vischnanca dad Andiast ils 15 d' avrigl 2011 e che cumpiglia in plan da zonas 1 :2' 000 territori " Resgia " vegn approvada. 
Bravuogn: Il project " Via da guaud Zinols – Crestota – God d’Urmena " da la vischnanca da Bravuogn vegn approvà. 
Als custs da 145' 000 francs vegn garantida ina contribuziun da maximalmain 87' 000 francs. 
Bregaglia: Il project " Avertura Pign Scür e Val Gaita " da la vischnanca da Bregaglia vegn approvà. 
Als custs da 155' 000 francs vegn garantida ina contribuziun da maximalmain 99' 200 francs. 
Tavau: La revisiun parziala da la planisaziun locala ch' è vegnida concludida da las votantas e dals votants da la vischnanca da Tavau a chaschun da la votaziun communala dals 13 da favrer 2011 e che cumpiglia in plan da zonas parzial 1 :1' 000 " Seehöhe Tschuggen " vegn approvada. 
Schlans: La revisiun parziala da la planisaziun locala ch' è vegnida concludida da la vischnanca da Schlans a la radunanza communala dals 18 da mars 2011 e che cumpiglia ina revisiun parziala da la lescha da construcziun vegn approvada. 
Schluein: La revisiun parziala da la planisaziun locala ch' è vegnida deliberada da la vischnanca da Schluein a la radunanza communala dals 6 d' avrigl 2011 e che cumpiglia in plan da zonas e plan general da furmaziun 1 :2' 000 lavuratori da l' implant da golf vegn approvada. 
Scuol: La revisiun parziala da la planisaziun locala, concludida da la vischnanca da Scuol a chaschun da la votaziun a l' urna ils 12 da december 2010, vegn approvada. 
Projects da vias 
La regenza ha approvà 2' 100' 000 francs per construir e per sanar il suandant traject da via: 
- via da Maladers: lavurs d' impressari en il vitg da Maladers 
Acziun per spargnar energia en il Grischun 2011
Il Grischun extenda ses program per promover l' energia en il senn d' ina acziun speziala. 
Per rinforzar l' effect energetic en spezial en il sectur da l' effizienza electrica vegn cumplettà il program da promoziun vertent. 
Cun la " acziun per spargnar energia en il Grischun 2011 " limitada stattan a disposiziun daners da promoziun da totalmain circa 1,5 milliuns francs. 
Mesiras da spargn en il sectur d' energia èn sa concentradas enfin ussa en emprima lingia sin la reducziun e sin la substituziun da purtaders d' energia fossils. 
En il futur duain er mesiras supplementaras per duvrar l' energia electrica en moda effizienta survegnir in sustegn pli grond. 
L' energia la pli bunmartgada è e resta quella che na vegn betg duvrada. 
Acziun limitada per spargnar energia 
Contribuziuns da promoziun vegnan concedidas a favur da mesiras per meglierar l' effizienza electrica cun remplazzar apparats electrics dal tegnairchasa tras products da la). 
Promovidas vegnan frestgeras, schelenteras, maschinas da lavar e maschinas da lavar giu che han ina buna effizienza energetica. 
Ma er la cumpra da maschinas da sientar e da pumpas da circulaziun che dovran pauca electricitad vegn sustegnida finanzialmain. 
Ina part da la " acziun per spargnar energia en il Grischun 2011 " furma ultra da quai la montascha facultativa d' apparats per il quint individual da l' aua chauda sco er da ventils termostatics. 
Dumondas per contribuziuns en il rom da questa acziun per spargnar energia pon vegnir inoltradas a partir dal 1. da settember 2011. Ils apparats na dastgan però betg vegnir acquistads ordavant. 
L' acziun per spargnar energia dura fin ils 31 da schaner 2012. 
Il termin per inoltrar ina dumonda da contribuziun scada il 1. da mars 2012. 
Realisaziun en il rom da las structuras existentas 
La responsabladad per realisar questa acziun limitada per spargnar energia ha l' uffizi d' energia e da traffic dal Grischun. 
Las mesiras da promoziun respectivas vegnan publitgadas en il fegl uffizial dal chantun e sin la pagina d' internet da l' uffizi ( http://www.aev.gr.ch). 
Nominà il nov archivari dal stadi
Il departament d' educaziun, cultura e protecziun da l' ambient ha nominà Reto Weiss sco nov archivari dal stadi. 
El vegn a cumenzar ils 2 d' avrigl 2012 sia plazza en l' archiv dal stadi tar l' uffizi da cultura. 
Reto Weiss ha lavurà dapi l' onn 1996 tar l' archiv dal stadi da Turitg, dapi l' onn 2001 sco manader da la partiziun per la constituziun da l' archiv. 
En questa funcziun ha el cusseglià l' administraziun turitgaisa en la gestiun da documents ( records management) e conservà ils documents da valur archivarica ch' èn vegnids producids dals uffizis e da las autoritads dal chantun Turitg. 
Weiss, ch' è naschì l' onn 1961, ha publitgà differentas ovras davart dumondas d' archivaziun e davart l' istorgia turitgaisa. 
Classificaziun da la forza finanziala da las vischnancas per ils onns 2012 e 2013
La regenza ha classifitgà da nov las vischnancas grischunas per ils onns 2012 e 2013 tenor lur forza finanziala. 
Dapi l' ultima classificaziun da la forza finanziala per ils onns 2010 e 2011 hai dà ina fusiun da vischnancas, duas ulteriuras èn previsas per il 1. da schaner 2012. 
Il dumber da vischnancas sa reducescha pervia da quai da 180 a 176; correspundentamain sa mida er la repartiziun en las singulas gruppas da forza finanziala. 
Senza resguardar las midadas da classa ch' èn resultadas pervia da las fusiuns menziunadas, midan 24 vischnancas la gruppa da forza finanziala cumpareglià cun la classificaziun vertenta. 
Avant 2 onns, tar l' ultima classificaziun, èn anc 22 vischnancas stadas pertutgadas d' ina midada. 
Pervia dal svilup da lur retgavs da taglia midan 11 vischnancas la gruppa da forza finanziala. 
Tar 6 vischnancas resulta ina nova classificaziun tras l' adattaziun da lur pe da taglia. 
Tar 3 vischnancas è l' attribuziun dal dretg sin gulivaziun da finanzas la raschun per ina midada. 
La finala appartegnan 2 vischnancas ad ina nova gruppa da forza finanziala pervia d' ina nova situaziun da partenza tar lur basegn finanzial. 
17 vischnancas cun 9' 407 abitantas ed abitants midan en in gruppa da forza finanziala pli ferma, entant che 7 vischnancas cun 38' 376 abitantas ed abitants èn classifitgadas da nov en ina gruppa da forza finanziala pli debla. 
Uschia vegn la nova classificaziun ad engrevgiar las finanzas dal chantun Grischun in pau pli ferm en il sectur da la gulivaziun da finanzas indirecta. 
Da las vischnancas cun passa 1' 000 abitantas ed abitants vegnan Flem e Mesauc ad appartegnair ad ina gruppa pli ferma. 
Percunter midan las vischnancas da Cuira, da Schiers e da Val S. Pieder en ina gruppa pli debla. 
Communicaziun da la regenza dals 18 d'avust 2011
Da vischnancas e da regiuns 
Vrin: A la vischnanca da Vrin vegn garantida ina contribuziun da maximalmain 144' 450 francs als custs per sanar e per engrondir il stabiliment dal provediment d' aua Sogn Giusep, 3. etappa. 
Mundaun: La revisiun parziala da la planisaziun locala ch' è vegnida concludida ils 3 da zercladur 2011 da la vischnanca da Mundaun e che cumpiglia in plan da zonas 1 :2' 000, " Territori Cuolm Sura ", vegn approvada. 
St. Peter-Pagig: La revisiun parziala da la planisaziun locala da la vischnanca da St. Peter-Pagig dals 9 da december 2010 vegn approvada. 
Tavau: Il project da rempars cunter scuflads " Grüeniberg " da l' uffizi da guaud e privels da la natira dal Grischun sin il territori da la vischnanca da Tavau vegn approvà. Als custs da 560' 000 francs vegn garantida ina contribuziun da maximalmain 397' 600 francs. 
Contribuziuns chantunalas a differentas instituziuns 
Heineken Switzerland SA: Per renovar ils binaris da colliaziun da la Heineken Switzerland SA a Domat ( staziun da Favugn) vegn garantida ina contribuziun chantunala da maximalmain 861' 426 francs. 
Projects da vias 
La regenza ha approvà totalmain 2' 511' 000 francs per construir e per sanar ils suandants trajects da vias: 
- via dal Güglia: lavurs d' impressari e da cuvrida en il vitg da Lantsch 
- via da la Landwasser: lavurs da cuvrida, Pro Quarta – Alvagni Vitg 
- via da St. Antönien: lavurs d' impressari e da cuvrida, Badüsli 
Colliaziun dals territoris da skis Arosa – Lai vegn exponida publicamain
La concepziun da la colliaziun planisada cun ina teleferica è vegnida examinada anc ina giada intensivamain ed il project è vegnì repassà. 
Da nov è previs in trassé che maina ussa sur il Urdenfürggli. 
Sut la direcziun da l' uffizi per il svilup dal territori èn las dumondas ch' èn anc stadas avertas vegnidas schliadas en in process da coordinaziun. 
A partir da venderdi, ils 19 d' avust 2011, vegnan ils documents adattads dal plan directiv chantunal, ensemen cun il plan directiv regiunal Grischun dal nord e Grischun central e cun las planisaziuns d' utilisaziun da las vischnancas da Tschiertschen-Praden e da Vaz sco er cun in rapport davart l' ambient sco infurmaziun, exponids publicamain en ina procedura coordinada. 
La colliaziun dals territoris da skis Arosa – Lai è en discussiun dapi onns. 
Il 1. da zercladur 2008 han las votantas ed ils votants da la vischnanca d' Arosa gia approvà cleramain il project per construir ina teleferica da colliaziun directa tranter Arosa e Lai sur il Urdental. A Vaz percunter è la revisiun parziala da la planisaziun locala vegnida refusada da quel temp cun 59% vuschs negativas. 
Cun ils sbozs repassads da la planisaziun directiva e da la planisaziun d' utilisaziun è ussa avant maun ina soluziun da manaschi optimada. 
L' exposiziun publica serva a l' infurmaziun ed a la cooperaziun da la populaziun. 
L' atun han las votantas ed ils votants da las vischnancas da Tschiertschen-Praden e da Vaz alura la pussaivladad da votar davart la planisaziun d' utilisaziun adattada. 
Sche questa procedura da la planisaziun dal territori è terminada, poi vegnir cumenzà l' onn che vegn cun la procedura da planisaziun e d' approvaziun dals plans tenor il dretg davart las telefericas, en la quala vegn er fatga l' examinaziun ecologica tras la confederaziun. 
Il project 
La colliaziun è previsa cun in implant nov nà dal territori Heimberg/Motta sin il Urdenfürggli. 
Dal Urdenfürggli traversa ina teleferica da colliaziun ( bler pli simpla cumpareglià cun l' anteriur project) senza pitgas il Urdental dadens fin a la staziun da muntogna Hörnli dal territori da skis d' Arosa. 
Il sistem da pistas sto vegnir adattà levamain mo en il territori dal Urdenfürggli. 
Uschia survegn il territori da skis da Lai ina cumplettaziun efficazia per ses implants da sport d' enviern ed il medem mument ina colliaziun directa cun il territori da skis d' Arosa. 
Grazia a la staziun sin il Urdenfürggli vegnan las skiunzas ed ils skiunzs che van sper las pistas a duvrar pli intensivamain las costas vers Tschiertschen. 
En il Urdental n' èn però previsas naginas intervenziuns architectonicas, naginas preparaziuns e naginas segiradas da questa descensiun da freeride. 
Per proteger ils spazis da viver sensibels da la selvaschina è vegnì elavurà in concept per territoris da paus per la selvaschina che vegn francà en la planisaziun d' utilisaziun. 
Il return da Tschiertschen a Parpan po vegnir fatg – sco gia oz, cun eventualas mesiras da meglieraziun punctualas – sur il Churer Joch ( tura circulara). 
Rinforzar la cumpetitivitad 
La colliaziun cun ina teleferica tranter Arosa e Lai è bler dapli ch' in project da questas duas interpresas da teleferica. 
Il factur decisiv lunschor il pli impurtant per la cumpetitivitad da destinaziuns d' enviern è l' attractivitad dal territori da skis. 
Ina purschida da pistas gronda e variada è absolutamain centrala en quest connex. 
Arosa cun ses 60 kilometers da pistas sco er Lai tutgan – cumpareglià cun l' exteriur – tar ils territoris da skis pitschens. 
Cun la colliaziun da quests dus territoris da skis vegn la purschida da pistas augmentada a 220 kilometers. 
Quai avra descensiuns variadas e lungas cun differents grads da difficultad ed en differentas cuntradas. 
La fusiun da quests dus territoris da skis rinforza pia la cumpetitivitad da tuttas duas destinaziuns en il martgà cun ina gronda concurrenza, meglierescha l' economia publica en moda persistenta e garantescha a lunga vista plazzas da lavur. 
Sin basa d' ina cunvegna cun las telefericas d' Arosa e da Lai vegn Tschiertschen integrà en la purschida da questas destinaziuns, uschia ch' ils giasts pon profitar er qua. 
La planisaziun directiva garantescha l' integraziun da la colliaziun da teleferica en in concept general 
Il plan directiv integrescha la colliaziun da teleferica planisada en in concept general. 
Il lieu principal futur, nua ch' il giast dal di entra en quest territori da skis, è Churwalden. 
Per che las skiunzas ed ils skiunzs possian turnar la saira puspè al punct da partenza a Churwalden, vegnan meglieradas las colliaziuns ost-vest entaifer il territori da skis da Lai. 
Ina part integrala dal concept general èn er ils spustaments dal traffic che ston vegnir spetgads e las mesiras respectivas a favur dal traffic public sco er l' administraziun da plazzas da parcar a Churwalden, a Parpan ed a Lai ch' è gia vegnida realisada l' onn 2009/10. 
Tegnair liber territoris d' equiliber per la selvaschina e per la recreaziun en la natira 
La planisaziun directiva e d' utilisaziun garantescha er la protecziun da cuntradas natiralas anc betg avertas e da territoris da la selvaschina sensibels. 
Il Urdental dadens vegn attribuì cumplettamain ad ina zona per la protecziun da la cuntrada, Sanaspans daventa definitivamain in territori da protecziun da la cuntrada. 
Per il Farurtal vegn fixà in moratori. 
Uschia vegnan creads en il nord ed en il sid da tuts dus territoris da skis gronds territoris d' equiliber per la natira e per la recreaziun en la natira. 
Per l' ulteriura optimaziun e per la coordinaziun territoriala generala vegni fixà en il plan directiv che las mesiras da cumpensaziun ch' èn necessarias pervia dals singuls projects duain vegnir realisadas sco concept cumplessiv. 
Infurmaziuns cumplementaras 
Portal Churwalden, traffic e parcadis 
Pervia da la realisaziun da la colliaziun dals territoris da skis vegni fatg quint cun in augment dal traffic l' enviern sin la via da Cuira a Churwalden en media da ca. 0,7% fin 5,4% ( tut tenor il traject parzial) ed a dis da grond traffic dad 1,5% fin 8,8% tar il traffic privat e da 26% tar il traffic public. 
L' introducziun d' in bus che cursescha mintga mes' ura tranter la staziun da Cuira ed il portal a Churwalden per cumplettar ils curs d' auto da posta duai gidar a spustar almain ina part dal traffic supplementar sin il traffic public. 
La pendiculara Churwalden - Wasserböden vegn a vegnir remplazzada. 
Per meglierar la midada dal territori parzial vest al territori parzial ost a Planeiras vegn realisada ina colliaziun adattada per skis en la regiun Parpanerhöhi ( Obertor). 
Ina purschida engrondida da parcadis en il territori da Churwalden garantescha ch' il traffic dal di banduna la via uschè spert sco pussaivel. 
Per ch' il giast na stoppia betg duvrar ses auto en la destinaziun, èsi previs ultra da quai d' engrondir il manaschi dal bus local confurm als basegns. 
Protecziun dals spazis da viver sensibels da la selvaschina 
In concept per territoris da paus per la selvaschina cun mesiras accumpagnantas è vegnì elavurà. L' intent da quel è da diriger meglier l' ir cun skis sper las pistas, ma da laschar avertas las rutas da turas da skis existentas. 
Las zonas per la protecziun da la selvaschina e las regulaziuns da descensiun vegnan cumplettadas: zonas da paus per la selvaschina supplementaras en il Farurtal sin la vart da l' ost da la val fin al Grat/Farurfürggli, midada da la descensiun da Carmenna, optimaziun da la zona da paus per la selvaschina en il territori da Parpan. 
Las zonas da paus per la selvaschina vegnan fixadas liantamain en la planisaziun d' utilisaziun. 
Uschia èsi pussaivel ch' il turissem e che spazis da viver da la selvaschina protegids possian exister in sper l' auter. 
Renviament ad ulteriurs documents: 
Ils documents da l' exposiziun publica da l' adattaziun dal plan directiv pon vegnir consultads a partir da la gievgia suentermezdi sin la pagina d' internet http://www.are.gr.ch sco er als lieus d' exposiziun ( a partir da venderdi, ils 19 d' avust 2011). 
Las planisaziuns d' utilisaziun vegnan exponidas en las vischnancas da Vaz e da Tschiertschen-Praden. 
Durant l' exposiziun publica da 30 dis po mintgina e mintgin far objecziuns e propostas en scrit. 
Agiuntas: 
- /DE/Medien/Mitteilungen/MMStaka/DokumenteMM2011/sgv% 20al_gesamtkonzept.pdf " " colliaziun dals territoris da skis Arosa – Lai: parts integralas dal concept general 
- /DE/Medien/Mitteilungen/MMStaka/DokumenteMM2011/sgv% 20al_seilbahnen_beil1.pdf " " teleferica da colliaziun Urdenfürggli-Hörnli e novas sutgeras Heimberg-Motta e Motta-Urdenfürggli 
- /DE/Medien/Mitteilungen/MMStaka/DokumenteMM2011/wildruhezonen% 20und% 20best. 
% 20rundtouren% 2025.7.2011.pdf " " zonas da paus per la selvaschina 
Deliberà la missiva per l'introducziun dal model armonisà da contabilitad MAC2
Per l' onn da preventiv 2013 vul il chantun Grischun introducir il model armonisà da contabilitad MAC2. 
Las vischnancas politicas duain midar lur rendaquint al nov standard entaifer 5 onns suenter ch' il MAC2 è vegnì introducì tar il chantun. 
La regenza ha deliberà la missiva correspundenta per ina revisiun totala da la lescha da finanzas dal chantun Grischun ( LFC). 
Il cussegl grond vegn a tractar questa fatschenta en la sessiun d' october 2011. 
Il MAC2 vul cunzunt augmentar la transparenza da la situaziun da la facultad, da las finanzas e dal retgav sco er la cumparegliabladad dals quints da tut las communitads publicas. 
A medem temp vegnan adattadas las metodas da rendaquint dal maun public a quellas da l' economia privata. 
La nova lescha da finanzas, che vegn preschentada da la regenza, sa basa fermamain sin il model d' ina lescha dal MAC2 da la conferenza da las directuras e dals directurs chantunals da finanzas ( CDF). 
Novs elements per il rendaquint 
Tras l' introducziun dal MAC2 resultan en differents secturs dal rendaquint novs elements. 
Tranter auter vegn l' agiunta al quint annual cumplettada cun ina glista da las participaziuns, cun ina glista da las garanzias e cun ina cumprova da l' agen chapital. 
Plinavant daventi obligatoric da manar in quint da cash flow sco er ina contabilitad da la facultad investida. 
Novaziuns resultan er tras ina cumprova dal gudogn e da la perdita sin plirs stgalims e tras in nov plan dals contos armonisà, tar la valitaziun da la facultad da finanzas e da la facultad administrativa sco er tar las amortisaziuns. 
La regenza tegna per gronda part quint dals giavischs da las participantas e dals participants da la consultaziun. 
Tenor quels duain las vischnancas politicas pudair duvrar er vinavant quints cun buns resultats per far amortisaziuns extraordinarias. 
Impurtantas èn la transparenza e la cumparegliabladad dals quints communals. 
Il termin d' introducziun da 5 onns permetta da rimnar emprimas experientschas cun vischnancas da model. 
Fin l' onn 2018 duai il MAC2 esser introducì en tut las vischnancas. 
L' uffizi da vischnancas vegn a dar in sustegn specific a las vischnancas tar la realisaziun. 
Per las corporaziuns regiunalas e per las corporaziuns da vischnancas valan las prescripziuns mo confurm al senn. 
I vegn desistì da fixar standards minimals. 
Las vischnancas burgaisas duain dentant render quint autonomamain en l' avegnir. 
Lescha separada davart la surveglianza da las finanzas 
A medem temp ha la regenza deliberà la missiva per il relasch d' ina lescha separada davart la surveglianza da las finanzas. 
Questa lescha davart la surveglianza da las finanzas surpiglia – cun paucas adattaziuns redacziunalas – ils artitgels 38 fin 57 da la lescha existenta davart las finanzas e davart la surveglianza da las finanzas. 
Areguard il cuntegn vegn adattada sulettamain la disposiziun davart la concepziun dal gremi paritetic da la regenza e da la cumissiun da gestiun. 
Deliberà la missiva per il relasch d'ina nova lescha da publicaziun
Il chantun Grischun vul reglar da nov sias prescripziuns per las publicaziuns uffizialas e resumar quellas en in' unica lescha. 
La regenza grischuna ha deliberà la missiva correspundenta per il relasch d' ina nova lescha da publicaziun. 
Il cussegl grond vegn a tractar questa fatschenta en la sessiun d' october. 
Per sias publicaziuns uffizialas, sco las collecziuns da leschas ed il fegl uffizial, enconuscha il chantun Grischun oz mo prescripziuns plitost rudimentaras. 
Quai ha er gia chaschunà problems en il passà. 
Igl è perquai necessari da resumar las differentas ordinaziuns existentas en ina nova lescha confurm al stgalim. 
La nova lescha davart las collecziuns da leschas e davart il fegl uffizial ( lescha da publicaziun), che vegn proponida da la regenza, duai cuntegnair in pèr paucas prescripziuns impurtantas. 
Questas prescripziuns sa restrenschan als organs da publicaziun ed a lur cuntegn, als geners da publicaziun per publicaziuns ordinarias ed extraordinarias, a la lingua da publicaziun, als effects giuridics da las publicaziuns sco er a las furmas da cumpariziun da las publicaziuns. 
Tar ils organs da publicaziun uffizials dal chantun tutgan il cudesch da dretg grischun ( collecziun sistematica da leschas), la collecziun uffiziala da leschas ( collecziun cronologica da leschas) sco er il fegl uffizial dal chantun. 
A medem temp è la nova lescha la basa per pudair desister en l' avegnir d' edir il cudesch da dretg grischun en furma stampada. 
A partir da l' onn 2012 duai il cudesch da dretg grischun cumparair mo pli en furma electronica. 
Quest pass s' impona, perquai ch' il dumber d' abunentas e d' abunents da la versiun stampada è sa reducì fermamain. 
Cunquai che la versiun stampada vegn actualisada mo mintga mez onn, consulteschan las persunas interessadas oz per gronda part il cudesch da dretg en l' internet. 
La versiun electronica vegn actualisada tut tenor il basegn mintga di sut http://www.gr-lex.gr.ch e po vegnir consultada e stampada en il format da PDF. 
Tras questa tendenza generala vegn la dumonda da publitgar il cudesch da dretg mo pli en furma electronica discutada pli e pli savens er en auters chantuns. 
Betg en il center stattan, ma er da resguardar èn ils custs che pon vegnir spargnads, sch' i vegn desistì da producir la versiun stampada dal cudesch da dretg grischun. 
Ils custs per l' actualisaziun importan circa 80' 000 francs per onn. 
Il chantun spargnass ulteriurs custs da circa 100' 000 francs, sch' el pudess desister da la restampa integrala che daventa necessaria il proxim temp. 
In sviament per il traffic da transit a Glion
Las vias da la Lumnezia e da Val S. Pieder duain vegnir colliadas directamain cun la via sursilvana tras in sviament al vest da Glion. 
Uschia po il center da la citad vegnir distgargià en moda efficazia dal traffic da transit en direcziun da Sursaissa, da la Lumnezia e da Val S. Pieder. 
Il project reelavurà dal sviament è exponì publicamain fin ils 22 da settember 2011 en la citad da Glion. 
Per construir il project da circa 26 milliuns francs vegni fatg quint cun 4 fin 5 onns. 
Glion, ed uschia er las vals lateralas da la vart dretga dal Rain, èn colliadas fin ussa cun la rait da vias surordinada mo sur la punt dal Rain. 
Perquai che la lingia da la Viafier retica cruscha l' access a la punt, resultan qua regularmain colonnas pli lungas pervia dals numerus trens che passan. 
En consequenza da quai era vegnì exponì publicamain l' onn 2002 il project d' in sviament al vest da Glion. 
Il project ha dentant fatg naufragi pervia d' in recurs tar la dretgira administrativa. 
Sin basa da la sentenzia respectiva sto vegnir mantegnì l' uschenumnà tschaler da biera sper la via da la Lumnezia a l' ur da Glion, e quai ha gì ina influenza sin il trassé dal sviament planisà. 
Il project dal sviament, ch' è vegnì reelavurà e midà en differents puncts, è ussa exponì publicamain fin ils 22 da settember 2011 en la citad da Glion e tar il chantun. 
En general correspundan ils trassés da las vias pertutgadas al project d' exposiziun da l' onn 2002. 
Sco midadas principalas èsi da menziunar ch' il tschaler da biera vegn mantegnì sco er che la Via Sogn Martin e la Via Santeri vegnan colliadas cun la via da la Lumnezia tras ina rundella. 
Tras il sviament – cun las colliaziuns a las vias da la citad ed a las vias da colliaziun da las vals lateralas da la vart dretga dal Rain – vegnan il center da la citad da Glion, differents quartiers ed en spezial ils territoris da Spaniu e da Gravas distgargiads essenzialmain dal traffic da transit. 
Da la vart sanestra dal Rain vegn la via da la Lumnezia colliada cun la via sursilvana tras ina rundella. 
Il nord da Glion sco er las vias da colliaziun da Ladir e da Ruschein vegnan colliads cun la via sursilvana sur la Via Crappa Grossa ensemen cun il quartier da Grüneck. 
En consequenza da quai vegn l' access da Glion vest abolì. 
Il trassé da la via sursilvana vegn renovà resp. construì da nov sin ina lunghezza da circa 790 meters en il territori da la rundella da Glion vest. 
La ladezza dals vials da las vias d' access vegn adattada a la nova funcziun ed importa 6 meters. 
La punt d' ina lunghezza da 270 meters tranter la rundella da Glion vest e l' implant da protecziun civila na traversa betg mo il Rain anteriur, mabain er il territori industrial California, la Viafier retica e la Via Santeri. 
Mirs da balustrada protegian cunter crudadas ed impedeschan a medem temp che la canera sa derasia en l' abitadi vischin a l' ost. 
Al sidost da l' implant da protecziun civila vegn realisada la nova rundella da la via da la Lumnezia. 
Là vegnan la Via Sogn Martin, l' access al territori industrial resp. a la Via Santeri e la via veglia da Flond colliads cun la via da la Lumnezia. 
Il traffic, e cunzunt er il traffic pesant en ed or da Val S. Pieder, vegn manà da nov sur la Via Sogn Martin a la via sursilvana ed en il territori industrial. 
Ils custs totals vegnan calculads cun circa 26 milliuns francs. 
I vegn fatg quint cun in temp da construcziun da 4 fin 5 onns. 
Nominà il nov archeolog chantunal
Il departament d' educaziun, cultura e protecziun da l' ambient ha nominà Thomas Reitmaier sco nov archeolog chantunal. 
El vegn a cumenzar il 1. da mars 2012 sia plazza en il servetsch archeologic dal Grischun tar l' uffizi da cultura. 
Thomas Reitmaier ha lavurà dapi l' onn 2006 sco collavuratur scientific e sco cussegliader da studi en la partiziun da preistorgia e da protoistorgia da l' universitad da Turitg. 
Là è el tranter auter stà responsabel per l' iniziaziun e per la coordinaziun dal project da perscrutaziun internaziunal " Silvretta historica " en il territori dal Silvretta. 
En il passà è l' archeolog da 35 onns stà incumbensà cun numerus projects. 
El è s' occupà d' exchavaziuns dal temp mesolitic fin al temp il pli modern en Svizra, en Austria, en Germania, en Italia, en Croazia ed en Tirchia. 
Urs Clavadetscher, l' archeolog chantunal partent, vegn a sa concentrar en il futur sin la perscrutaziun. 
SPICK cumpara en rumantsch
Sco numer 1 da las gasettas svizras per uffants e per giuvenils promova SPICK cun divertiment dapi quasi 30 onns la furbaria dals uffants e s' engascha adina puspè gugent per interess da la Svizra. 
A partir dal settember hai num « Il SPICK en rumantsch», perquai che l' emprima ediziun en lingua rumantscha vegn lantschada. 
Il nov product na duai betg mo svegliar il plaschair da leger e da far scuvertas, mabain a medem temp er il gust per la lingua rumantscha. 
Il magazin SPICK sa drizza dapi sia fundaziun l' onn 1982 ad in public giuven en la vegliadetgna dad 8 fin 15 onns. 
El sa basa sapientivamain sin temas svizzers e sin in' optica svizra. 
Contribuziuns interessantas, divertentas e garmadias – repartidas en rubricas e munidas cun codes da vegliadetgna – cuvran in vast champ tematic. 
Ultra da reportaschas e da contribuziuns scientificas cuntegna SPICK er paginas che las lecturas e ch' ils lecturs pon concepir sezs, sco er comics, engiavineras, instrucziuns per zambregiar e recepts da cuschinar. 
Uschia promova il magazin d' ina vart la furmaziun generala, e la preschentaziun divertenta sveglia da l' autra vart il plaschair da leger. 
Il project « SPICK rumantsch» 
Fin ussa è il SPICK cumparì mo per tudestg. 
A partir da l' atun 2011 va la chasa editura da Son Gagl KünzlerBachmann novas vias e lantscha il magazin er per rumantsch. 
Uffants e giuvenils en il Grischun rumantsch sco er persunas da lingua rumantscha che vivan ordaifer il territori tradiziunal duain pudair giudair en il futur il SPICK en lur lingua materna. 
Svegliar il gust da las lecturas e dals lecturs per la quarta lingua naziunala e pia pudair gidar a promover la lingua è in giavisch ed in plaschair da l' editur. 
Gist tuttina variada sco la cuntrada linguistica dal Grischun rumantsch sa preschenta er l' ediziun rumantscha dal SPICK. 
Il magazin cuntegna contribuziuns tant en rumantsch grischun sco er en tut ils 5 idioms. 
Ultra da las parts generalas e da las singulas reportaschas en rumantsch grischun sco er ultra da las paginas maschadadas, sa chattan en il « SPICK rumantsch» 3 grondas fanestras linguisticas da mintgamai var 6 paginas cun reportaschas e cun contribuziuns scientificas en ils idioms da l' Engiadina ( vallader, puter), dal Grischun central ( surmiran, sutsilvan) e da la Surselva ( sursilvan). 
La clav da repartiziun garantescha che mintga lectura e mintga lectur ha in lev access linguistic ad almain dus terzs dal magazin. 
Per la translaziun dals texts è responsabla la Lia Rumantscha che gida uschia en moda decisiva a far reussir il project. 
L' ediziun rumantscha dal SPICK vegn pussibilitada la finala grazia al sustegn finanzial tras la Promoziun da linguas dal chantun Grischun che chapescha il « SPICK rumantsch» sco in bun instrument per promover la lingua, in instrument che serra ina largia en la purschida rumantscha e che permetta ad in public giuven da viver la lingua en ina furma attractiva. 
Cun SPICK en il nov onn da scola 
Il culp da partenza per il project « SPICK rumantsch» vegn dà oz: Cun il numer dal mais settember cumpara l’emprima ediziun rumantscha sco ediziun gronda. 
Tut las scolaras e tut ils scolars da la vegliadetgna da scola che frequentan ina scola rumantscha pon prender a chasa in exemplar gratuit dal « SPICK rumantsch». 
Las iniziantas ed ils iniziants èn persvadids che la purschida attractiva vegnia a plaschair a blers geniturs. 
Sa chapescha che er tut las autras persunas che han interess per il SPICK pon retrair in exemplar gratuit. 
Quai vala en spezial per famiglias rumantschas che vivan ordaifer il territori linguistic. 
L' abunament annual ( 11 ediziuns) per il SPCK rumantsch po vegnir fatg a partir dal numer da november. 
Ulteriuras infurmaziuns: 
In exemplar d' emprova gratuit sco er in' offerta speziala d' abunament annual pon vegnir retratgs sut: http://www.spick.ch/rumantsch. 
Il frontispizi actual da SPICK sco er duas paginas dublas dal cuntegn metta la chasa editura gugent a disposiziun per stampar. 
Las datotecas da stampa pon vegnir dumandadas sut: medien@spick.ch. 
Cumenzament dal project &quot;Agroturissem dal Grischun&quot;
Il chantun Grischun vul prender ina posiziun directiva en l' agroturissem da la Svizra. 
Cun il conclus da la regenza dals 10 da matg 2011 è vegnì lantschà il project " Agroturissem dal Grischun ". 
Il secretariat per l' agroturissem dal Grischun ha cumenzà cun sia lavur operativa il 1. da fanadur 2011 e duai gidar a rinforzar la valurisaziun en l' agricultura ed en il turissem cun purschidas autenticas. 
La basa dal conclus da la regenza è il rapport " Analisa e strategia da l' agroturissem dal Grischun ". 
Oz è quel vegnì preschentà per l' emprima giada a la publicitad. El cuntegna las finamiras, la strategia e las mesiras per l' agroturissem en il Grischun. 
Il rapport è vegnì elavurà dal post spezialisà per turissem e svilup persistent a Vargistagn per incumbensa dal departament d' economia publica e fatgs socials. 
L' analisa ha mussà ch' i dat in grond potenzial per l' agroturissem en il chantun Grischun. 
L' agroturissem po purtar al Grischun dapli valurisaziun e promover en general il svilup persistent en las regiuns. 
Per l' agroturissem pleda er ch' el cumplettescha las purschidas turisticas existentas e ch' el rinforza las valurs e l' orientaziun dal turissem chantunal respectivamain da la marca " graubünden ". 
Cun l' agroturissem vul la regenza pia er avischinar las acturas ed ils acturs dal turissem e da l' agricultura tras in augment cuminaivel da la valurisaziun e stgaffir purschidas cumplementaras per ils giasts en il Grischun. 
Il chantun prenda l' iniziativa 
La finamira èsi da stgaffir purschidas turisticas autenticas cudeschablas che han in connex cun l' agricultura. 
Il chantun tschertga per quest intent in sustegn professiunal e la colliaziun da las acturas e dals acturs, ina furma d' organisaziun optimala ed ina meglra commerzialisaziun da las purschidas agroturisticas. 
En il fratemp han cumenzà las lavurs en ils trais champs d' acziun organisaziun e rait ( collavuraziun da las differentas acturas ed acturs), svilup da la purschida ( sviluppar purschidas e products agroturistics, garanzia da la qualitad) sco er communicaziun e vendita ( colliar purschidas, las render visiblas e cudeschablas sin chanals da vendita existents e novs). 
Per ils onns 2011 fin 2014 ha il chantun permess custs maximals dad 1,38 milliuns francs per tut ils champs d' acziun. 
Il secretariat coordinescha l' agroturissem dal Grischun sin plaun operativ ed è pia cumpetent per la concepziun, per il manaschi e per l' ulteriur svilup da l' agroturissem en il Grischun. 
Per examinar e per sviluppar vinavant cuntinuadamain las finamiras strategicas è vegnida messa a disposiziun al secretariat ed a l' entir project ina gruppa accumpagnanta che consista da persunas da la pratica en questa branscha. 
L' interfatscha tranter l' agricultura ed il turissem duai vegnir activada tras il transferiment d' enconuschientschas tant da vart da l' agricultura sco er da vart dal turissem. 
Il secretariat per l' agroturissem dal Grischun ha cumenzà sia lavur operativa il 1. da fanadur 2011. El cumpiglia tranter auter ils secturs agroturistics ( purschida d' eveniments, pernottaziuns, gastronomia, commerzialisaziun directa) e procura pass per pass per lur commerzialisaziun. 
Las puras ed ils purs èn ils acturs principals. Els duain integrar l' agroturissem en lur manaschi e sa basar sin sias fermezzas. 
Ultra da quai duain las puras ed ils purs savair, tge che giasts giavischan e per tge ch' els èn pronts da pajar in pretsch adequat. 
Purtret e contact dal secretariat per l' agroturissem dal Grischun 
Il secretariat è in servetsch per las puras e per ils purs che vulan investir or d' atgna iniziativa en l' agroturissem e collia represchentantas e represchentants dal turissem interessads cun l' agricultura. 
Il secretariat vegn manà da l' agentura " pluswert " a Cuira, sur in mandat dal chantun. 
Responsabels per la gestiun èn Christof Dietler, agronom SPF, spezialist da marketing e da raits en il sectur dal nutriment, e Sabina Schlosser, spezialista da turissem e hoteliera durant blers onns. 
La fin da 2011 vegn il secretariat ad activar ina pagina d' internet ed ad esser cuntanschibla er uschia. 
Contact: Secretariat per l' agroturissem dal Grischun, Kornplatz 2,7000 Cuira 
tel.: 081'250'54'25, fax: 081 250 54 27. 
Da la gruppa accumpagnanta dal project " Agroturissem dal Grischun " fan part Barbara Buchli-Dönz, uniun purila grischuna; Rolf Hug, CFCA Plantahof; Jasmine Said Bucher, alpinavera; Rebecca Göpfert, post da cumpetenza per in turissem che s' accorda cun la natira e cun la cultura dal Grischun, Vargistagn; Alfons Cotti, pur; Myriam Keller, Grischun vacanzas; Oliver von Allmen, agroturissem Svizra; Andreas Züllig, societad dals hoteliers dal Grischun. 
Il rapport. 
La populaziun dal Grischun crescha vinavant
Per la fin da l' onn 2010 aveva il chantun Grischun 192' 621 abitantas ed abitants permanents. 
Quai resorta dals resultats da la nova dumbraziun STATPOP, ils quals stattan a disposiziun per l' emprima giada. 
La nova dumbraziun STATPOP sa basa sin in' evaluaziun dals registers da l' entira Svizra ed è ina part da las statisticas dal nov sistem da dumbraziun dal pievel. 
Diversas mancanzas da la dumbraziun veglia ESPOP han pudì vegnir eliminadas tras la nova dumbraziun. Uschia stattan ussa a disposiziun mintga onn per l' entira Svizra infurmaziuns da basa unitaras e cumparegliablas davart la populaziun. 
Anc adina in lev augment da la populaziun 
Tras ina nova definiziun da la noziun da la populaziun residenta permanenta ( en consideraziun vegnan da nov er persunas en il process d' asil cun ina durada totala da la dimora d' almain 12 mais) sco er tras la modificaziun da la metodica da dumbraziun resultan correcturas statisticas. 
Resguardond questas restricziuns è la populaziun residenta permanenta dal Grischun s' augmentada l' onn passà per 0.4% ( Svizra: 1.0%). 
Bundant 41% da la populaziun residenta permanenta dal Grischun abita en la regiun dal Grischun dal nord. 
Populaziun residenta permanenta ils 31 da december 2010 tenor regiuns: 
Communicaziun da la regenza dals 25 d'avust 2011
En sia ultima sesida ha la regenza grischuna tractà differentas fatschentas da vischnancas e da regiuns. 
Da vischnancas e da regiuns 
Brusio: La constituziun da la vischnanca da Brusio dals 10 da fanadur 2011 vegn approvada. 
Mesauc: La revisiun parziala da la constituziun da la vischnanca da Mesauc dals 22 da zercladur 2011 vegn approvada. 
Nufenen: La constituziun da la vischnanca da Nufenen dals 15 da fanadur 2011 vegn approvada. 
Nufenen: A la vischnanca da Nufenen vegn concedida ina contribuziun pauschala da 112' 500 francs als custs da 446' 000 francs per renovar il provediment d' aua e d' electricitad entaifer il vitg. 
Puntraschigna: La constituziun da la vischnanca da Puntraschigna dals 7 da fanadur 2011 vegn approvada. 
Andeer: Il project " Via da guaud Bavugls " da la vischnanca dad Andeer vegn approvà. 
Als custs dad 1' 520' 000 francs vegn garantida ina contribuziun da maximalmain 988' 000 francs. 
Projects da vias 
La regenza ha approvà 200' 000 francs per construir e per sanar il suandant traject da via: 
- via da l' Alvra: lavurs da cuvrida, ospizi da l' Alvra – Punt Granda ( augment dal credit) 
Chaussas persunalas 
Hans Hengartner, domicilià a Langnau am Albis, è vegnì elegì sco commember dal cussegl da fundaziun da la fundaziun grischuna per innovaziun, svilup e perscrutaziun. 
Hengartner è professer emerità per immunologia da la SPF e da l' universitad da Turitg. 
El remplazza Johannes Randegger, domicilià a Bettingen. 
Dis europeics dal monument 2011 a Cuira ils 3 ed ils 4 da settember
Ils dis europeics dal monument, che han lieu ils 3 ed ils 4 da settember 2011, porschan in program multifar er en il Grischun. 
Mintga onn envidan ils dis europeics dal monument da far viadis d' exploraziun tar noss bains culturals. 
La 18. realisaziun stat en tut la Svizra sut il motto " Il mund sutterran " e sa concentrescha sin construcziuns sutterranas. 
La tgira da monuments dal Grischun e la protecziun da la patria dal Grischun porschan ensemen in ritg program. Ellas han dentant extendì il tema e vulessan manar las aspectaturas ed ils aspectaturs ad objects zuppads e nunenconuschents. 
Il lieu da realisaziun è Cuira, nossa chapitala. 
Tut las persunas interessadas èn envidadas l' emprima fin d' emna dal settember da visitar e d' emprender ad enconuscher monuments culturals ch' ellas n' enconuschan anc betg. 
Ils dis dal monument vegnan averts uffizialmain sonda, ils 3 da settember 2011, a las 13.30 sin il Martinsplatz a Cuira da Doris Caviezel-Hidber, cussegliera da la citad, da Michael Meier, directur da Cuira turissem, dad Inge Beckel, presidenta da la protecziun da la patria dal Grischun e da Marcus Casutt, tgirader chantunal da monuments. 
Sonda, ils 3 da settember, da las 14.15 fin las 17.00, sco er dumengia, ils 4 da settember, da las 10.30 fin las 16.30, han lieu a Cuira numerusas visitas guidadas e visitaziuns da lieus ils pli differents da la citad veglia, da baselgias e da chasas privatas. 
La glista da las singulas occurrenzas sco er infurmaziuns detagliadas pon vegnir consultadas en l' internet sut http://www.denkmalpflege.gr.ch u sut http://www.hereinspaziert.ch. 
Attenziun: Entant ch' ils dis europeics dal monument han lieu en auters lieus da la Svizra ils 10 ed ils 11 da settember, sto questa occurrenza vegnir realisada a Cuira in' emna pli baud. 
Per in vast public 
Dapi sia emprima realisaziun l' onn 1994 èn ils dis europeics dal monument sa sviluppads a l' occurrenza la pli gronda en il sectur da la sensibilisaziun per il mantegniment da bains culturals. 
L' occurrenza ha la finamira da svegliar tar in vast public l' interess per ils bains culturals e per lur mantegniment. 
Las visitas vegnan organisadas en emprima lingia dals posts spezialisads federals, chantunals e municipals per la tgira da monuments e per l' archeologia. 
Els tschernan mintga onn ils objects, contacteschan las proprietarias ed ils proprietaris ed organiseschan ils guids e las occurrenzas al lieu. 
Il center naziunal d' infurmaziun per il mantegniment dals bains culturals ( NIKE) è responsabel per la coordinaziun da las var 200 occurrenzas en l' entira Svizra, per la lavur naziunala da medias e da publicitad sco er per la publicaziun dal program en furma da broschura ed en l' internet. 
Ils dis europeics dal monument èn ina manifestaziun culturala che vegn lantschada uffizialmain dal cussegl da l' Europa. 
Els vegnan er sustegnids da l' uniun europeica. 
Ils dis dal monument han lieu en 48 pajais europeics. 
La regenza ha nominà il nov manader da l'uffizi da fatgs da polizia e da dretg civil
La regenza grischuna ha elegì Marcel Suter sco nov manader da l' uffizi da fatgs da polizia e da dretg civil. 
L' um da 46 onns cumenza ses uffizi il 1. d' october 2011. 
Marcel Suter, ch' è domicilià a Domat, è vegnì elegì da la regenza sco nov manader da l' uffizi da fatgs da polizia e da dretg civil. 
Marcel Suter è naschì l' onn 1965. El è maridà e bab da dus uffants. 
Suenter la frequentaziun da las scolas en il Grischun e suenter il studi da giurisprudenza a Berna ha el acquistà la patenta d' advocat dal Grischun. 
Alura ha Suter lavurà tar l' uffizi da construcziun bassa dal Grischun sco collavuratur giuridic e sco manader dal servetsch giuridic. 
Dapi l' onn 2003 è el schef dal stab e schef da planisaziun e d' acziuns en il grad d' in maior tar la polizia chantunala dal Grischun. 
En l' armada è el maior en il stab centrala naziunala d' alarm dal cussegl federal. 
El è president da la federaziun grischuna dal sport da tir, commember da la cumissiun disciplinara da la federaziun svizra dal sport da tir ed – en uffizi accessoric – docent per dretg administrativ general a la scola auta da tecnica ed economia a Cuira. 
Suter daventa successur da Heinz Brand ch' è sa retratg per ils 31 d' avust 2011. 
El vegn a surpigliar sia nova funcziun il 1. d' october 2011. 
Gieus cun success senza violenza
En vista al fatg ch' i dat adina puspè violenza a chaschun d' occurrenzas da sport, èn la cussegliera guvernativa Barbara Janom Steiner ed il president dal club da hockey da Tavau ( HCD), cusseglier naziunal Tarzisius Caviezel, sa scuntrads ad ina discussiun, avant la stagiun da hockey che cumenza ils 8 da settember 2011. 
Il facit: Perquai che las persunas responsablas cumbattan en moda consequenta ils paucs problems, poi vegnir desistì en il Grischun er vinavant da mesiras da segirezza che chaschunan gronds custs. 
A medem temp laudan ils participants da la sesida il cumportament dals fans da sport e dals clubs da fans. 
Els èn persvadids che nagut n' impedescha ina stagiun da success per il HCD. 
A chaschun d' occurrenzas da sport hai dà er l' onn passà repetidamain excess da violenza en Svizra. 
La violenza en il rom da gieus da ballape è stada il problem il pli grond en quest connex. 
Ma er occurrenzas da hockey èn stadas pertutgadas. 
Discussiuns davart il tema " violenza a chaschun d' occurrenzas da sport " vegnan adina puspè manadas er da las persunas dal chantun e dal HCD ch' èn responsablas per la segirezza. 
Uschia èn sa scuntrads dacurt la scheffa dal departament da giustia, segirezza e sanadad, cussegliera guvernativa Barbara Janom Steiner, il cumandant da la polizia chantunala dal Grischun, Beat Eberle, il president dal HCD, cusseglier naziunal Tarzisius Caviezel, ed il vicepresident dal HCD, Gaudenz F. Domenig. 
En il rom da questa scuntrada han els pudì constatar – sco gia a chaschun d' occasiuns anteriuras – che la situaziun n' è betg uschè inquietanta en il Grischun sco en ils conturns da las uniuns da Turitg, da Berna, da Basilea, da Lucerna u da Son Gagl e che la collavuraziun tranter il HCD e la polizia chantunala dal Grischun funcziuna fitg bain. 
Sco ils onns precedents vegnan circa duas dunsainas da fans, ch' èn pronts da duvrar violenza e ch' èn enconuschents a la polizia, sco er in pèr paucs gieus da hockey, che chaschunan intervenziuns da la polizia, giuditgads sco problematics. 
Per quest motiv sa laschan per gronda part evitar intervenziuns da la polizia che chaschunan gronds custs. 
Tuttina è la polizia chantunala dal Grischun en acziun tar mintga gieu dal HCD en ed enturn il stadion a Tavau. 
Uschia sa laschan problems percepir a temp ed evitar. 
In cumpliment als fans ed als clubs da fans 
Ch' i dat per fortuna paucs problems a chaschun dals gieus da hockey a Tavau, attribueschan las persunas responsablas dal HCD e dal chantun er a la stretga collavuraziun tranter il HCD e la polizia chantunala dal Grischun d' ina vart ed ils clubs da fans da l' autra vart. 
Er ils clubs da fans s' engaschan cun lur commembers e cun ulteriurs fans ch' il sport – e betg la violenza – stettia en il center. 
Qua tras mettan els in segn cler cunter ils paucs rowdies ch' èn pronts da duvrar violenza. 
La finala applitgeschan las persunas responsablas dal HCD e da la polizia chantunala dal Grischun en moda consequenta ils meds ch' ellas han a disposiziun. 
Per exempel pronunzian ellas scumonds d' entrar en il stadion u en tscherts areals cunter persunas ch' èn prontas da duvrar violenza, ed ellas controlleschan er quests scumonds. 
Scuntradas regularas garanteschan il contact tranter la direcziun dal HCD e la scheffa dal departament da giustia, segirezza e sanadad sco er la polizia chantunala dal Grischun. 
D' ulteriuras mesiras, sco quai ch' ellas vegnan pretendidas da la conferenza da las directuras e dals directurs chantunals da giustia e polizia, poi percunter vegnir desistì, nun che la situaziun daventass considerablamain mendra en l' avegnir. 
Communicaziun da la regenza dals 2 da settember 2011
A sia ultima sesida ha la regenza grischuna fixà tranter auter in termin supplementar per in' eventuala elecziun cumplementara en la regenza. 
Plinavant trametta ella en consultaziun il sboz per ina revisiun parziala da la constituziun chantunala per abolir il referendum extraordinari da las autoritads. 
L' eventuala elecziun cumplementara ha lieu ils 29 da schaner 2012 
La regenza grischuna ha fixà in termin per in' eventuala elecziun cumplementara en la regenza per il rest da la perioda d' uffizi 2011 fin 2014. 
Sche las elecziuns dal cussegl dals chantuns dals 23 d' october 2011 duessan chaschunar ina vacanza en il gremi guvernativ, avess lieu ils 29 da schaner 2012 in' elecziun cumplementara en la regenza. 
La regenza è sa decidida per quest termin supplementar, perquai ch' ils termins d' elecziun fixads da la confederaziun, il november 2011 ed il mars 2012, vegnan resguardads sco u memia bauds u memia tards per in' elecziun cumplementara. 
Il medem termin pudessi eventualmain vegnir votà davart fatschentas chantunalas. 
Il dretg da referendum mai duvrà duai vegnir abolì 
Sa basond sin la revisiun totala da la constituziun chantunala, acceptada dal pievel grischun l' onn 2003, po il cussegl grond suttametter da sai anora fatschentas che suttastattan mo al referendum facultativ u che tutgan en sia cumpetenza finala ad ina votaziun dal pievel ( uschenumnà referendum extraordinari da las autoritads u referendum obligatoric extraordinari). 
Fin oz n' ha il cussegl grond anc mai duvrà quest instrument. 
En la sessiun da december 2009 ha el surdà a la regenza ina incumbensa che pretenda d' abolir quest instrument. 
La maioritad dal parlament è stada da l' avis ch' i na dovria betg quest referendum sco quai che la pratica vertenta haja mussà. 
Dal puntg da vista da la politica da stadi saja ultra da quai fauss da delegar al pievel fatschentas delicatas, impurtantas u dispitaivlas cun agid da quest instrument dal cussegl grond. 
Suenter ch' il cussegl grond ha approvà l' aboliziun dal referendum extraordinari da las autoritads, sto questa decisiun pia vegnir realisada. 
La regenza ha tramess en consultaziun il sboz per ina revisiun parziala da la constituziun chantunala ( art. 16 cifra 6 CC) fin ils 30 da november 2011. 
Il plan da termins prevesa che questa fatschenta vegnia suttamessa al cussegl grond en la sessiun d' avust 2012. 
La revisiun parziala da la constituziun chantunala suttastat al referendum obligatoric. La votaziun dal pievel fiss alura pussaivla l' atun 2012. 
( Link /RM/instituziuns/administraziun/staka/projects/Consultaziuns/Seiten/2011090101.aspx. 
) 
Contribuziuns chantunalas a projects da construcziun dals curs d' aua regladas da nov 
En in conclus nov ha la regenza actualisà la regulaziun davart ils fatgs da contribuziun che concernan las construcziun dals curs d' aua. 
Enfin ussa han las vischnancas survegnì ina contribuziun regulara ordinaria da 20 pertschient dals custs totals da projects da construcziun dals curs d' aua. 
Questa tariffa da contribuziun regulara duai vegnir mantegnida er en l' avegnir. 
En cas excepziunals po la regenza però augmentar questa contribuziun chantunala a 25 pertschient sa basond sin la lescha davart la correcziun dals curs d' aua en il chantun Grischun ch' è vegnida revedida totalmain e ch' è entrada en vigur il 1. da schaner 2009, e quai sch' igl è avant maun in project qualitativamain fitg bun ch' è d' in interess spezial per il chantun u che ha in caracter da pilot. 
A projects communals per la correcziun dals curs d' aua che servan al mantegniment ed a la segirezza da las vias chantunalas paja il chantun contribuziuns che van a favur da las vischnancas e che importan 5 fin 75 pertschient dals custs totals. 
La convenziun davart la protecziun da la maternitad da la OIL po vegnir ratifitgada 
En la consultaziun tar l' iniziativa parlamentara concernent la ratificaziun da la convenziun davart la protecziun da la maternitad da l' organisaziun internaziunala da la lavur ( OIL; nr. 183) ch' è vegnida avrida da la cumissiun per segirezza sociala e sanadad dal cussegl naziunal prenda la regenza grischuna posiziun sco suonda: Tenor l' avis da la regenza na sto la legislaziun federala betg vegnir adattada per ratifitgar questa convenziun. 
La lescha da lavur e l' ordinaziun respectiva garanteschan la segirezza giuridica er areguard la salarisaziun durant las pausas da tezzar. 
Per la cumissiun dal cussegl naziunal percunter datti ina largia en la lescha tar questa dumonda ch' ella vuless serrar cun ina cumplettaziun da l' art. 35a al. 
2 da la lescha da lavur. 
Per la regenza n' è quai però betg ina cuntradicziun, ma i stuess vegnir examinà, sch' igl è insumma necessari d' adattar la lescha en dumonda. 
Da vischnancas e da regiuns 
Guarda: La revisiun parziala da la planisaziun locala da la vischnanca da Guarda dals 20 da schaner 2010 vegn approvada. 
La Punt Chamues-ch: La revisiun parziala da la lescha da construcziun " cumissiun da construcziun, emprimas abitaziuns ed abitaziuns secundaras " che la vischnanca da La Punt Chamues-ch ha concludì il 1. da fanadur 2011 vegn approvada. 
Laax: La revisiun parziala da la planisaziun locala, che cumpiglia in plan da zonas 1 :5' 000 Val da Dumengias, Plaun da Cumin, che vegnida concludida il 1. d' avrigl 2011 da la vischnanca da Laax, vegn approvada. 
Trin: Per sanar e per engrondir la halla polivalenta sin l' areal da la chasa da scola primara a Trin vitg vegn garantida a la vischnanca da Trin ina contribuziun pauschala da 324' 000 francs. 
Contribuziuns chantunalas a differentas instituziuns 
Societad cooperativa fenaco: Per renovar l' implant da binari da colliaziun privat da la societad cooperativa fenaco a Landquart vegn garantida ina contribuziun da maximalmain 774' 358 francs. 
Fundaziun " Gott hilft ": A la Fundaziun " Gott hilft ", Zizers, vegn garantida ina contribuziun da maximalmain 147' 600 francs per remplazzar e per renovar la producziun da chalur en la scola-dimora " Gott hilft " a Scharàns. 
Emna da bibliotecas en il Grischun dals 12 fin ils 18 da settember
En il chantun Grischun ha lieu per l' emprima giada in' emna da bibliotecas. 
Questa emna è ina part da la campagna da reputaziun da " Bibliotecas dal Grischun ". 
54 bibliotecas grischunas da tut las regiuns linguisticas èn participadas. 
Cun questa emna vulan las bibliotecas render attent a lur purschida multifara e mussar las prestaziuns ch' ellas furneschan durant l' onn. 
Promover la lectura, intermediar la litteratura e las medias sco er promover la cumpetenza d' utilisar ils mediums èn in grond giavisch da " Bibliotecas dal Grischun ". 
Per rinforzar la posiziun da las bibliotecas publicas en il chantun Grischun organiseschan " Bibliotecas dal Grischun " ina campagna da reputaziun. 
La finamira è quella da palesar la purschida e la rolla da las bibliotecas en l' entir chantun e da renviar a medem temp a lur incumbensas ed a lur prestaziuns multifaras. 
Per l' ina vegn quai empruvà da cuntanscher cun utilisar in logo cuminaivel e per l' autra cun organisar l' emna da bibliotecas dals 12 fin ils 18 da settember 2011. 
Il messadi duai esser quel che las bibliotecas furman ina spessa rait integrala en il chantun triling e ch' ellas porschan ina vasta tscherna da medias e da servetschs a la populaziun; ina tscherna ch' i vala la paina da trair a niz e da promover. 
Las bibliotecas dal Grischun èn innovativas e progressivas. 
Ellas èn in element impurtant d' ina vischnanca e surpiglian ina rolla principala, en moda ch' ellas promovan, ultra d' ademplir ina funcziun sociala, la furmaziun e la cultura da las abitantas e dals abitants. 
Passa 60 occurrenzas captivantas ed interessantas èn sin il program durant l' emna da las bibliotecas dals 12 fin ils 18 da settember 2011. 
A Cuira envida per exempel Claudia Lietha, in' autura giuvna cun ragischs grischunas, ils uffants dad 8 fin 11 onns en la biblioteca populara dal Grischun ad ina prelecziun or da ses nov cudesch. Quai è ina istorgia plain aventuras e surpraisas. 
Istorgias en las trais linguas chantunalas cumbineschan Marco Todisco ( chanzuns), Vincenzo Todisco ( texts) e Justina Derungs ( teater) en la biblioteca chantunala ad in' unitad e piglian il public sin in viadi sur ils munts, tras las linguas fin a la mar. 
L' entir program cun las bibliotecas participadas da tut las regiuns linguisticas pudais Vus consultar sut http://www.bibliothekswoche.ch. 
Al servetsch da la populaziun 
Tut las 54 bibliotecas da scola e communalas en il chantun Grischun gidan a proveder la populaziun cun infurmaziuns e cun litteratura; ellas mettan a disposiziun medias da tut las spartas, permettan l' access mundial ad infurmaziuns relevantas e sustegnan l' emprender per vita duranta. 
Las bibliotecas enconuschan l' impurtanza da la cumpetenza d' utilisar ils mediums e transmettan quella a las utilisadras ed als utilisaders. 
La biblioteca serva al svilup cultural da la societad, a promover la lectura, a proponer in' occupaziun raschunaivla da temp liber, a furmar vinavant mintga singula persuna. 
Ella è in lieu d' inscunter e da barat suror tut las barrieras linguisticas, culturalas e da las generaziuns ed ella è in lieu, nua ch' il status social na gioga nagina rolla. 
Elecziuns dal cussegl naziunal 2011: 15 glistas per il Grischun
Ils 23 d' october 2011 han lieu las elecziuns dal cussegl naziunal. 
Entaifer il termin fixà èn entradas or dal circul electoral Grischun 15 glistas electoralas cun totalmain 69 candidatas e candidats ( 17 dunnas e 52 umens). 
A chaschun da las ultimas elecziuns dal cussegl naziunal da l' onn 2007 eran vegnidas inoltradas 13 glistas electoralas cun totalmain 61 candidatas e candidats ( 22 dunnas e 39 umens). 
En il chantun Grischun è la numeraziun da las glistas per las elecziuns dal cussegl naziunal vegnida reglada da nov. 
Per consequenza n' è betg pli la fermezza da las partidas u da las organisaziuns a chaschun da las ultimas elecziuns decisiva per la numeraziun, mabain la successiun, en la quala las glistas electoralas vegnan inoltradas. 
Sche pliras glistas electoralas vegnan inoltradas il medem di, decida la sort davart la numeraziun. 
L' emprim termin per inoltrar glistas electoralas è stà glindesdi, ils 23 da matg 2011. Quel di èn entradas 13 glistas tar la chanzlia chantunala dal Grischun. 
Il di suenter è vegnida tratga la sort davart la numeraziun da las glistas. 
Ulteriuras glistas electoralas han pudì vegnir inoltradas fin a l' ultim termin ch' è stà glindesdi, ils 5 da settember 2011. 
Dapi ils 23 da matg èn vegnidas vitiers duas ulteriuras glistas. 
L' ultim termin per midar las glistas inoltradas e per declerar colliaziuns da glistas è ils 12 da settember 2011. 
Las glistas: 
Glista 1 PPS Grischun B 
Glista 2 PPS Internaziunala 
Glista 3 Partida Socialdemocratica PS 
Glista 4 PPS Grischun L 
Glista 5 PBD dal Grischun 
Glista 6 Partida socialdemocratica – GS 
Glista 7 PCD Grischun 
Glista 8 PLD. 
Ils liberals GR 
Glista 9 Partida verd-liberala ( PVL) 
Glista 10 GPPS dal Grischun 
Glista 11 PCD – ils giuvens 
Glista 12 Giuvna PBD 
Glista 13 VERDA – Grünes Graubünden 
Glista 14 PLD dal Grischun, giuvens liberals 
Glista 15 Uniun democratica federala dal Grischun 
Ina survista detagliada incl. ils nums da las singulas candidatas e dals singuls candidats stat a disposiziun en l' internet sut /nrw2011 e vegn publitgada ils 8 da settember 2011 en /DE/publikationen/kantonsamtsblatt/Seiten/start.aspx. 
Communicaziun da la regenza dals 8 da settember 2011
La regenza grischuna beneventa ina cooperaziun cun il chantun Glaruna en connex cun ils servetschs dal medi chantunal. 
En sia ultima sesida ha la regenza grischuna plinavant tractà differentas fatschentas da vischnancas e da regiuns e concedì contribuziuns a projects da vias. 
Il medi chantunal grischun s' occupa da nov er da Glaruna 
A partir dal 1. da schaner 2012 è il medi chantunal grischun cumpetent er per il chantun Glaruna. 
Sin dumonda dal chantun Glaruna ha la regenza grischuna acceptà da surpigliar las incumbensas dal medi chantunal, ed ella ha autorisà la scheffa dal departament da giustia, segirezza e sanadad da suttascriver ina cunvegna interchantunala correspundenta. 
Il pensum da lavur dal medi chantunal glarunais importa circa 30 pertschient d' in pensum cumplain. 
Per l' incumbensa dal medi chantunal en il Grischun stat a disposiziun oz ina mesa plazza ( 50 pertschient). 
Il grad d' occupaziun importa dentant 70 pertschient. 
Tras la cooperaziun cun il chantun Glaruna vegn la plazza dal medi chantunal grischun, che appartegna a l' uffizi da sanadad, auzada per il 1. da schaner 2012 ad in pensum cumplain ( 100 pertschient). 
Da quai èn reservads 30 pertschient per il servetsch dal medi chantunal da Glaruna. 
Il chantun Glaruna sa participescha en questa dimensiun al pajament dal salari plus als custs per las contribuziuns a l' assicuranza sociala. 
Er l' infrastructura da biro vegn messa a disposiziun a Glaruna. 
Las incumbensas dal medi chantunal vegnan surdadas al Grischun, perquai ch' il medi chantunal glarunais actual vegn pensiunà. 
Da la fusiun s' empermettan omadus chantuns in' occupaziun optimada dals dus servetschs. 
Effects positivs vegn er ad avair il barat d' experientschas e d' infurmaziuns. 
Plinavant resultan sinergias areguard la scolaziun ed areguard la participaziun a dietas. 
Da vischnancas e da regiuns 
Trin: Il project " Protecziun cunter crudada da crappa a Porclis " da l' uffizi da construcziun bassa dal Grischun sin il territori da la vischnanca da Trin vegn approvà. 
Riein/Pitasch/Sevgein: Il project da via " Rempar Val Renastga " cun las vischnancas pertutgadas da Riein, da Pitasch e da Sevgein vegn approvà ( vesair l' alinea " Projects da vias "). 
Projects da vias 
La regenza ha approvà totalmain 2' 460' 000 francs per construir e per sanar ils suandants trajects da vias: 
- via naziunala A28: lavurs d' impressari, punt dal Trockenbach, access da Landquart – Claustra Selfranga 
- via da Val S. Pieder: lavurs d' impressari, Val Renastga 
Avert la consultaziun tar la revisiun parziala da la lescha da taglia
Il departament da finanzas e vischnancas trametta en consultaziun ina revisiun parziala da la lescha da taglia. 
En il center stat la midada da la taglia sin il relasch ad ina taglia sin la part d' ierta. 
Quai ha per consequenza ch' i dat ina simplificaziun administrativa per las burgaisas ed ils burgais. 
I duai er vegnir creada la basa legala per pudair inoltrar la decleraziun da taglia sin via electronica sco er per pudair spedir il quint e la decisiun da taxaziun sin via electronica. 
Ultra da quai vegnan fatgas differentas adattaziuns al dretg federal. 
Taglias sin l' ierta pon vegnir concepidas sco taglias sin il relasch ( l' entira ierta vegn suttamessa a la taglia sco unitad) u sco taglias sin la part d' ierta ( quella part da la facultad relaschada che pertutga la singula ertavla u il singul ertavel vegn suttamessa a la taglia). 
Oz incassescha il chantun ina taglia sin il relasch, entant che las vischnancas enconuschan ina taglia sin la part d' ierta. 
Per la burgaisa e per il burgais èsi grev da chapir questa regulaziun differenta. 
La midada ch' ins vul cuntanscher ha per consequenza ch' i dat ina simplificaziun administrativa dal sistem fiscal e quai serva er a la segirezza giuridica. 
Suenter ch' il chantun ha midà a la taglia sin la part d' ierta duain tant l' imposiziun sco er la prelevaziun da la taglia communala sin la part d' ierta vegnir delegadas a l' administraziun chantunala da taglia. 
L' execuziun da las medemas taglias tras il chantun e tras las vischnancas na fiss betg raschunaivla, ni dal punct da vista material ni dal punct da vista administrativ ed economic. 
Binaris per l' avegnir 
La revisiun parziala eliminescha ultra da quai tschertas malsegirezzas giuridicas e metta ils binaris per l' avegnir. 
Uschia vegn creada la basa legala per inoltrar la decleraziun da taglia sin via electronica sco er per spedir il quint e la decisiun da taxaziun sin via electronica. 
Ultra da quai duai il cussegl grond pudair esser liber da fixar ils pes da taglia da las persunas natiralas e da las persunas giuridicas. 
La differenza maximala da 10 puncts procentuals tranter il pe da taglia da las persunas natiralas e quel da las persunas giuridicas duai vegnir abolida. 
Uschia vegn creada la premissa per mantegnair er en il futur l' attractivitad dal Grischun sco lieu d' interpresas. 
Questa revisiun parziala realisescha la finala er nov dretg federal. 
Il dretg federal prescriva ch' il sold per ils pumpiers da milissa saja liber da taglias. 
En il Grischun vala quai gia tenor il dretg vertent. 
Ils chantuns ston fixar ina limita superiura per il sold liber da taglias. 
Sco tar la confederaziun duai quest cunfin importar er per la taglia chantunala 5' 000. 
– francs. 
Il termin da consultaziun dura fin ils 9 da december 2011. 
La discussiun en il cussegl grond è previsa per la sessiun d' avust 2012. 
Ils documents da consultaziun pon vegnir chargiads giu da la pagina d' internet dal departament da finanzas e vischnancas ( http://www.dfg.gr.ch). 
Elecziuns dal cussegl naziunal 2011: Tschintg colliaziuns da glistas en il circul electoral dal Grischun
Per las elecziuns dal cussegl naziunal dals 23 d' october 2011 èn vegnidas inoltradas tschintg colliaziuns da glistas en il chantun Grischun. 
La regenza ha prendì enconuschientscha dal fatg oz en damaun. 
Colliaziuns da glistas per las elecziuns dal cussegl naziunal 2011: 
Glista nr. 1 ( PPS Grischun B), glista nr. 2 ( PPS Internaziunala), glista nr. 4 ( PPS Grischun L), glista nr. 10 ( GPPS dal Grischun) e glista nr. 15 ( Uniun democratica federala dal Grischun). 
Glista nr. 3 ( Partida Socialdemocratica PS), glista nr. 6 ( Partida socialdemocratica – GS), glista nr. 9 ( Partida verd-liberala) e glista nr. 13 ( VERDA – Grünes Graubünden). 
Glista nr. 5 ( PBD dal Grischun) e glista nr. 12 ( Giuvna PBD). 
Glista nr. 7 ( PCD Grischun) e glista nr. 11 ( PCD – ils giuvens). 
Glista nr. 8 ( PLD. 
Ils liberals GR) e glista nr. 14 ( PLD dal Grischun, giuvens liberals). 
Sutcolliaziuns da glistas: 
Glista nr. 1 ( PPS Grischun B) e glista nr. 4 ( PPS Grischun L). 
Glista nr. 3 ( Partida Socialdemocratica PS) e glista nr. 6 ( Partida socialdemocratica – GS). 
Las colliaziuns da glistas chattan ins er en l' internet sut /nrw2011. 
Mandat da la rogaziun federala 2011
La regenza a las abitantas ed als abitants dal chantun Grischun 
Stimadas conburgaisas e stimads conburgais 
Mintga onn, la terza dumengia da settember, celebrain nus la rogaziun federala. 
Igl è tradiziun che la regenza redigia per quest firà in uschenumnà mandat da la rogaziun federala. 
En in temp, nua ch’i vegn discurrì da crisas da las instituziuns e nua che schizunt represchentantas e represchentants da las baselgias chantunalas pensan dad aut da renunziar a colliaziuns ecclesiasticas statalas, dastga e sto er vegnir reflectada en moda critica la tradiziun dal mandat da la rogaziun federala. 
Catastrofas da la natira, la midada dal clima, insolvenzas da stadis smanatschantas, revoluziuns economicas, structuralas e socialas, la transfurmaziun svelta da tecnologias, polarisaziuns politicas: dapertut sentan ins malsegirezzas, er sch' ellas vegnan zuppentadas da decleraziuns fatgas dad aut ch' èn da curta durada mediala. 
En tals conturns pon las tradiziuns dar sustegn. 
Perquai è er la festa da la rogaziun federala actuala pli che mai: 
Engraziament 
Per il filosof roman Cicero è l' engraziaivladad la premissa per l' armonia tranter ils umans. 
Viver ensemen cun umans malengraziaivels n' è insumma betg simpel. 
Nus avain avunda raschuns dad esser engraziaivels. 
Engraziaivels dad esser schanegiads da guerras e da catastrofas da la natira. 
Engraziaivels da dastgar viver en in sistem politic che sa basa sin giustia e sin correctadad. 
L' engraziaivladad è la basa da l' amur per il proxim sco er da la solidaritad. 
Quella caracterisescha l' uman, dat in senn a la vita e represchenta la funtauna da la pasch. 
Forsa fissi cunvegnent d’endrizzar mintgatant ultra da fabricas da reflexiun er fabricas d’engraziament. 
Sco Grischunas e Grischuns essan nus engraziaivels per la solidaritad che vegn adina puspè exprimida envers chantuns da muntogna; sco Svizras e Svizzers essan nus engraziaivels per il bun standard da nossas ovras socialas; sco persunas che vivan en il center da l' Europa essan nus – betg mo durant l' onn europeic da la lavur voluntara – engraziaivels per las numerusas uras prestadas voluntarmain. 
L’engraziaivladad metta cunfins a la tenuta privlusa da far pretensiuns ed impedescha che l' amur per il proxim sco er la solidaritad vegnian malduvradas e surstrapatschadas. 
Penetienza 
Mintga uman è responsabel per l’entir. 
L’agir da mintgin ha effects per l’entir mund. 
Da quai n’essan nus betg adina conscients. Mintgatant stgatschain nus pli gugent quest fatg. 
Da temp en temp èsi perquai necessari da tschertgar quietezza e da vegnir conscient da la responsabladad. 
Nus na valitain betg adina endretg la responsabladad envers noss conumans. 
Uraziun 
Da l’engraziament e da la penetienza resulta l’uraziun atgnamain da sasezza. 
L’uraziun rinforza nossa confidenza da betg esser surlaschads a nus sez e cumbatta la malsegirezza da dadens anora. 
Che er la politica sa renda conscienta mintga onn dal cuntegn da la rogaziun federala sa cunvegn bain per ella. 
La confruntaziun cun il cuntegn da la rogaziun federala n’è betg nova; ella è dentant actuala pir che mai. 
Cun quests patratgs giavischain nus a Vus, charas conburgaisas e chars conburgais, ina rogaziun contemplativa ch’è purtada d’engraziaivladad e da confidenza. 
Cuira, settember 2011 
En num da la regenza 
Il president: dr. Martin Schmid 
Il chancelier: dr. Claudio Riesen 
Extensiun dal currier da velo da las bibliotecas da Cuira
Cun duas ulteriuras bibliotecas collia il currier da velo ussa totalmain set lieus. 
Dapi il matg 2010 collia in currier da velo da glindesdi fin venderdi las bibliotecas dal center da furmaziun per la sanadad ed ils fatgs socials, da la scola auta da tecnica ed economia, da la scola auta da pedagogia, da la scola auta teologica e da la biblioteca chantunala a Cuira. 
Per il 1. da settember 2011 è quest servetsch vegnì extendì sin las bibliotecas da la scola chantunala grischuna e da la scola professiunala artisanala Cuira. 
Tuttas duas bibliotecas emprestan gratuitamain lur titels ad utilisadras ed ad utilisaders interns ed externs. 
Las utilisadras ed ils utilisaders ch' èn inscrits en las bibliotecas participantas han la pussaivladad da laschar purtar gratuitamain medias en la biblioteca da lur giavisch ubain da restituir medias en lur proxima biblioteca. 
Valair valan ils urdens d' utilisaziun da las bibliotecas respectivas. 
Ulteriuras infurmaziuns en chaussa survegnis Vus da Vossa biblioteca. 
Il servetsch descrit è vegnì stgaffì en il rom dal project chantunal da promoziun " Bibliotecas da Cuira sco sistem coordinà ". 
La gruppa centrala da la cooperaziun cun il focus sin bibliotecas da direcziun scientifica sa cumpona actualmain da las bibliotecas dal center da furmaziun per la sanadad ed ils fatgs socials, da la scola auta da tecnica ed economia, da la biblioteca chantunala, da la scola auta da pedagogia e da la scola auta teologica. 
Dirigida vegn la cooperaziun da la biblioteca chantunala. 
Communicaziun da la regenza dals 15 da settember 2011
La regenza ha surdà il premi grischun da cultura 2011 a Gion A. Caminada. 
A medem temp ha ella concedì premis da renconuschientscha respectivamain da promoziun a 18 persunas che lavuran sin il champ cultural. 
Ultra da quai ha la regenza grischuna constatà en sia ultima sesida che l' iniziativa chantunala dal pievel " Per elecziuns gistas " è reussida cun 4' 088 suttascripziuns valaivlas. 
Gion A. Caminada survegn il premi da cultura 2011 
La regenza ha surdà il premi grischun da cultura 2011 sco er otg premis da renconuschientscha e diesch premis da promoziun. 
Il purtader dal premi grischun da cultura 2011 sa numna Gion A. Caminada. 
Cun la surdada dal premi undrescha la regenza sia lavur en il sectur da l' architectura renconuschida sin plaun internaziunal. En il dialog tranter las scienzas da cultura, l' economia, la politica, il mastergn, la tecnica ed autras disciplinas concepescha ella ultra da quai lieus d' auta sensualitad. 
Il premi è dotà cun 30' 000 francs. 
In premi da renconuschientscha da mintgamai 20' 000 francs survegnan: Agnes Byland, Reto Crameri, Rudolf Fontana, Luigi Giacometti, Duri Janett, Hansmartin Schmid, Gioni Signorell e Thomas Zindel. 
- Agnes Byland survegn il premi en appreziaziun da sia lavur durant blers onns sco pedagoga da musica, violinista e manadra d' orchesters d' uffants e da laics. 
- Reto Crameri vegn undrà per sia perscrutaziun decisiva e renconuschida sin plaun internaziunal en il sectur da l' allergologia. 
- Rudolf Fontana survegn il premi per sia lavur sco architect en il sectur dal svilup precaut d' edifizis novs ed en la confruntaziun intensiva cun la restauraziun d' impurtantas ovras da construcziun grischunas. 
- Luigi Giacometti vegn undrà en renconuschientscha da ses engaschament per mantegnair e per promover il dialect da la Bregaglia. 
- Duri Janett survegn il premi per sias prestaziuns sco pedagog da musica e dirigent da chors e da musicas instrumentalas sco er sco cornettist dals Fränzlis da Tschlin. 
- Hansmartin Schmid survegn il premi en appreziaziun da sia activitad multifara sco scriptur e sco schurnalist, en spezial sco observatur critic dals eveniments en il Grischun. 
- Gioni Signorell vegn undrà per sia lavur sco architect sco er per sia activitad sco pictur e sculptur. 
- Thomas Zindel vegn undrà per sia lavur creativa consequenta sco er per sias culissas impressiunantas. 
In premi da promoziun da mintgamai 20' 000 francs survegnan: Markus Bernhard, musicist, Flurin Caduff, chantadur, Nyna Cantieni, chantadura, Duri Collenberg, musicist, Selina Derungs, musicista, José Federspiel, artist da multimedia, Pascal Hofmann, cineast, Magdalena Nadolska, teatrista, Lorenzo Polin, actur, sco er Colin Schaelli, designer. 
Ils premis vegnan surdads en il rom d' ina festa che ha lieu venderdi, ils 11 da november 2011, a las 17.15 en la sala dal cussegl grond a Cuira. 
L' iniziativa chantunala dal pievel " Per elecziuns gistas " è reussida 
L' iniziativa chantunala " Per elecziuns gistas " è reussida cun 4' 088 suttascripziuns valaivlas. 
Quai ha constatà la regenza grischuna. 
L' iniziativa dal pievel, inoltrada ils 26 d' avust 2011, è vegnida redigida sco iniziativa constituziunala en furma d' in sboz elavurà. 
Resguardond ils termins legals vegn l' iniziativa surdada a la chanzlia chantunala per l' ulteriura elavuraziun en il rom dals conclus da princip da la regenza. 
Passa 2 milliuns francs per la tgira d' uffants cumplementara a la famiglia 
L' onn proxim sustegna la regenza grischuna la tgira d' uffants cumplementara a la famiglia cun totalmain 2' 122' 047 francs. 
Ils custs normads fixads da la regenza per purschiders da la tgira d' uffants cumplementara a la famiglia che han il dretg da survegnir contribuziuns importan l' onn 2012'9.05 francs per ura da tgira e per uffant. 
487 plazzas d' in entir onn èn vegnidas renconuschidas sco subvenziunablas. 
I vegn fatg quint cun tut en tut 1' 118' 032 uras subvenziunablas. 
Per ils emprims 3 onns importa la tariffa da contribuziun dal chantun per purschidas novas da la tgira d' uffants cumplementara a la famiglia 25 pertschient dals custs normads. Per tut las ulteriuras purschidas importa questa tariffa 20 pertschient dals custs normads. 
L' onn proxim vegnan purschidas novas sustegnidas cun 492' 046 francs, purschidas existentas survegnan totalmain 1' 630' 001 francs ( contribuziun totala: 2' 122' 047 francs). 
Ordinaziun davart la planisaziun dal territori per simplifitgar il dretg da construcziun 
La regenza ha approvà ina revisiun parziala da l' ordinaziun davart la planisaziun dal territori. 
La revisiun vul realisar la cunvegna interchantunala davart l' armonisaziun da la terminologia da construcziun ( CIAC). 
Las vischnancas dal Grischun vegnan obligadas da resguardar la CIAC en lur legislaziun da construcziun communala. 
La finamira èsi d' unifitgar la terminologia da construcziun e da simplifitgar uschia il dretg da construcziun. 
Realisond la CIAC vegn ademplida ina incarica da la revisiun totala da la legislaziun chantunala davart la planisaziun dal territori ch' è entrada en vigur il 1. da november 2005. 
La lavur da polizia na duai betg vegnir engrevgiada tras novas disposiziuns 
En ina resposta da consultaziun a la confederaziun prenda la regenza grischuna posiziun davart il sboz preliminar da la cumissiun dal cussegl naziunal per dumondas giuridicas. Quel cuntegna la realisaziun d' ina iniziativa parlamentara che vul precisar il champ d' applicaziun da las disposiziuns davart l' investigaziun secreta. 
D' ina vart duai il cudesch da procedura penala svizzer definir cleramain, tge mesiras d' investigaziun che tutgan tar l' investigaziun secreta. 
Da l' autra vart duai vegnir stgaffida ina basa legala per acts d' investigaziun main rigurus sco la retschertga secreta. 
En sia resposta da consultaziun è la regenza da l' avis ch' il basegn d' agir saja avant maun, tant pli che la dumonda, cura ch' ins discurra d' ina investigaziun secreta e cura d' ina retschertga secreta, possia chaschunar problems da cunfinaziun. 
Sut tschertas circumstanzas pudess numnadamain in' uschenumnada retschertga secreta vegnir taxada pli tard sco investigaziun secreta. 
Sch' ina permissiun giudiziala manca, na fissan las cumprovas chattadas uschia betg utilisablas. 
Areguard la regulaziun legala da la retschertga secreta è la regenza dentant da l' avis da mussar tschertas retegnientschas. Ins sto impedir che la polizia chantunala haja en l' avegnir, exequind sias activitads polizialas normalas, lavur e custs administrativs considerabels. 
Per la regenza fissi perquai d' examinar, sch' i na bastass betg da precisar sulettamain l' investigaziun secreta en ina lescha. 
Da vischnancas e da regiuns 
Domat: A la vischnanca da Domat vegn garantida ina contribuziun pauschala da 590' 000 francs per sanar e per engrondir la chasa da scola Tuma Platta. 
Maladers: La revisiun parziala da la constituziun communala da la vischnanca da Maladers dals 23 da zercladur 2011 vegn approvada. 
Tenna: La revisiun totala da la planisaziun locala, concludida da la vischnanca da Tenna ils 7 da favrer 2011, vegn approvada. 
Deliberà la missiva per confinanziar la renovaziun da la scola auta per tecnica a Buchs
La regenza grischuna suttametta al cussegl grond ina missiva davart la participaziun dal chantun a la finanziaziun da la scola auta interstatala per tecnica ( NTB) a Buchs. 
A medem temp propona ella d' iniziar ils pass necessaris per ch' il chantun possia sa retrair sco purtader da la NTB, ma restar er vinavant commember da la scola auta spezialisada da la Svizra orientala. 
Il cussegl grond vegn a tractar la fatschenta en la sessiun da december. 
Ils chantuns Son Gagl e Grischun sco er il principadi da Liechtenstein mainan la NTB sco institut autonom da dretg public cun atgna persunalitad giuridica. 
La NTB è focussada sin il sectur spezial " tecnica " cun accent sin tecnologias novas ed è ina da las quatter scolas parzialas da la scola auta spezialisada da la Svizra orientala. 
Tranter la NTB e la scola auta da tecnica ed economia ( SATE) a Cuira exista in contract da cooperaziun per il studi d' inschigner da sistems. 
Ils indrizs ed ils apparats da labor che vegnan duvrads oz da la NTB en il sectur da la perscrutaziun e dal svilup orientà a l' applicaziun, han per part fin a 25 onns e ston vegnir remplazzads urgentamain. 
Igl è previs d' investir totalmain 17,7 milliuns francs en indrizs ed en apparats da labor sco er en in engrondiment da l' edifizi da labor existent. 
Per l' entir project ha la confederaziun empermess subvenziuns da 3,7 milliuns francs. 
La NTB sezza sa participescha cun 1 milliun francs vi da las investiziuns. 
Ils custs nets da 13 milliuns francs vegnan repartids sin ils purtaders da la NTB, e quai sin basa da la media dal dumber da studentas e da students ch' èn stads immatriculads ils onns 2000 fin 2009 a la NTB. 
Per ils purtaders resultan uschia las suandantas contribuziuns d' investiziun: 
chantun Son Gagl 9' 444' 500 francs 
chantun Grischun 2' 598' 700 francs 
principadi da Liechtenstein 956' 800 francs 
La contribuziun duai segirar l' avegnir dals trais champs da cumpetenza ils pli impurtants da la NTB, numnadamain ils " sistems d' energia ", la " microtecnologia e nanotecnologia " sco er la " tecnica da mesiraziun da la producziun ". 
In engrondiment da l' edifizi da labor existent è necessari, perquai che mo ina pitschna part dals indrizs e dals apparats da labor planisads po – pervia da las pretensiuns tecnicas e da spazi – vegnir plazzada en las localitads existentas da la NTB. 
Permetter il credit e preparar l' extrada 
La regenza grischuna propona al cussegl grond d' approvar la participaziun finanziala dal chantun en l' autezza da circa 2,6 milliuns per las investiziuns da renovaziun da la NTB e da conceder il credit d' impegn necessari. 
Quest credit è suttamess al referendum facultativ. 
A medem temp propona ella – en il rom d' ina missiva al cussegl grond – da pudair far las preparaziuns necessarias per ch' il chantun Grischun possia sa retrair sco purtader da la NTB, ma restar er vinavant commember da la scola auta spezialisada da la Svizra orientala. 
Quai fa la regenza sin basa da las suandantas ponderaziuns: Il Grischun vegn a stuair far ils proxims onns investiziuns pli grondas en il chantun. 
Ins po partir dal fatg ch' i resultian ils proxims onns medemamain lavurs da sanaziun per l' entir stabiliment da scola da la NTB. 
Per concentrar ils meds finanzials disponibels en il sectur da las scolas autas na po il chantun Grischun betg mantegnair anc autras obligaziuns finanzialas extrachantunalas. 
Er en vista ad in' organisaziun futura pli transparenta e pli clera da la scola auta spezialisada da la Svizra orientala vul la regenza sa retrair da la cunvegna davart la NTB, ma restar er vinavant commember da la scola auta spezialisada da la Svizra orientala. 
Cun ina restructuraziun da la scola auta spezialisada da la Svizra orientala fiss il chantun Grischun responsabel en l' avegnir en emprima lingia per la SATE a Cuira, entant ch' il chantun Son Gagl ed eventuals auters chantuns sco er il principadi da Liechtenstein fissan purtaders da las ulteriuras trais scolas parzialas a Son Gagl, a Buchs ed a Rapperswil. 
Lantschà ina concurrenza da projects per l'engrondiment dal museum d'art dal Grischun
Il chantun Grischun ha envidà 18 biros d' architectura ch' èn vegnids tschernids da la giuria d' inoltrar fin la fin da schaner 2012 in project da concurrenza per l' engrondiment dal museum d' art dal Grischun. 
La giuria ha tschernì ils biros ch' èn domiciliads en il Grischun, en il rest da la Svizra ed a l' exteriur or da passa 80 candidats. 
L' engrondiment cumpiglia novas localitads per exposiziuns temporaras, in " cabinet grafic ", in post da transtgargiada segirà e protegì per ovras d' art, in' entrada ed in local d' occurrenzas, ina cafetaria sco er lavuratoris e locals per la tecnica da chasa. 
La mancanza da plazza en il museum d' art dal Grischun è enconuschenta dapi decennis. 
Gia il concept dal museum dals onns 1970 ha mussà ch' i basegna ina surfatscha d' exposiziun duas giadas uschè gronda sco l' existenta. 
Entant che per tut ils auters museums chantunals e per tut las instituziuns culturalas a Cuira èn vegnidas messas a disposiziun las localitads necessarias, ha il museum d' art stuì sa cuntentar cun la Villa Planta restaurada ensemen cun l' anteriur museum da la natira ( edifizi Sulser). 
Il nov edifizi d' engrondiment vegn a custar circa 30 milliuns francs. 
Cun ina donaziun liada da 20 milliuns francs ha la planisaziun che ha cumenzà l' onn 2007 survegnì il stausch necessari. 
Uschia vegni ad esser pussaivel da realisar bainbaud l' edifizi nov d' engrondiment. 
Ensemen cun la concurrenza da project vegn elavurada la missiva da construcziun. Quella vegn suttamessa la primavaira 2012 al cussegl grond per prender la decisiun. 
Sch' i na dat nagins retards, pon ins quintar che las lavurs da construcziun cumenzan a partir da la mesadad da l' onn 2013. 
Realisaziun dal nov dretg da protecziun da l'uffant e da creschids: la regenza preschenta la missiva per la concepziun en il Grischun
Il nov dretg da protecziun da l' uffant e da creschids entra en vigur il 1. da schaner 2013. 
La regenza grischuna preschenta ussa sia missiva per la realisaziun dal dretg federal en il chantun Grischun. 
Il punct central dal project è la furmaziun da 5 autoritads da protecziun da l' uffant e da creschids autonomas che remplazzan las autoritads tutelaras actualas. 
Las assistenzas professiunalas regiunalas duain remplazzar las avugadias uffizialas. 
Ils purtaders vertents pon dentant restar en uffizi, fin che la refurma dal territori entra en vigur. 
Il cussegl grond duai tractar la fatschenta en la sessiun da december 2011, per ch' i stettia a disposiziun avunda temp per furmar las novas autoritads. 
Il 1. da schaner 2013 entra en vigur il nov dretg da protecziun da l' uffant e da creschids da la confederaziun. 
Quest nov dretg tegna quint da las midadas socialas, economicas e giuridicas, concepescha las mesiras uffizialas anc pli fitg tenor il cas singul concret e promova il dretg d' autodeterminaziun e la solidaritad entaifer la famiglia. 
Il punct central ord vista organisatorica è la furmaziun d' autoritads spezialisadas interdisciplinaras ( autoritads da protecziun da l' uffant e da creschids) che duain dumagnar meglier las pretensiuns creschentas. 
Qua tras vul la confederaziun professiunalisar ( vinavant) ils fatgs tutelars. 
Furmaziun da 5 autoritads chantunalas da protecziun da l' uffant e da creschids autonomas 
Pervia da las prescripziuns stringentas dal dretg federal sto vegnir furmada ina nova organisaziun administrativa en il chantun Grischun. 
Sin basa dals resultats da la consultaziun propona la regenza da furmar 5 autoritads autonomas cun cumpetenzas territorialas cleramain cunfinadas. 
Mintga autoritad da protecziun da l' uffant e da creschids ( APUC) sa cumpona d' ina manadra u d' in manader en uffizi cumplain sco er d' almain dus ulteriurs commembers da l' autoritad en uffizi cumplain u principal che han las enconuschientschas spezialisadas necessarias en las disciplinas centralas " dretg ", " lavur sociala " e " pedagogia/psicologia ". 
Ulteriuras disciplinas impurtantas sco medischina/psichiatria/geriatria e dumondas fiduziarias/administraziun da la facultad pon vegnir cuvridas – sche necessari – tras engaschaments en uffizi accessoric. 
Envers il sboz da consultaziun vegn adattada er la cumpetenza per sclerir ils fatgs. 
Quests scleriments duain per regla vegnir fatgs da las autoritads da protecziun da l' uffant e da creschids. 
Sustegnidas vegnan ellas mintgamai d' in secretariat che ademplescha principalmain incumbensas en ils secturs " scleriments giuridics ", " revisurat " ed " administraziun ". 
Assistenzas professiunalas sco incumbensa regiunala 
Pervia da la restructuraziun sin plaun administrativ sto l' organisaziun da las assistenzas professiunalas ( fin ussa avugadias uffizialas) medemamain vegnir examinada, cumbain ch' i na resulta betg in basegn d' agir direct tras il dretg federal. 
La regenza propona da designar la gestiun da las assistenzas professiunalas sco incumbensa regiunala e betg pli sco incumbensa cirquitala. 
Qua tras tegna ella quint dal conclus da princip dal cussegl grond dal favrer 2011 en il rom da la tractativa davart la refurma da vischnancas e dal territori: il cussegl grond aveva concludì unanimamain da betg pli delegar incumbensas als circuls. 
Cun ina regulaziun transitorica vul la regenza evitar che las 11 avugadias uffizialas actualas stuessan per part vegnir reorganisadas duas giadas entaifer paucs onns. 
Tras quai ch' ils purtaders vertents pon vinavant manar las assistenzas professiunalas fin maximalmain 2 onns suenter l' entrada en vigur da la refurma dal territori, sa lascha la reordinaziun dal dretg da protecziun da l' uffant e da creschids coordinar optimalmain cun la refurma dal territori, ch' entra en vigur pir pli tard. 
Las assistenzas professiunalas duain sa restrenscher a lur incumbensas centralas, numnadamain a l' execuziun da mandats dal dretg da protecziun da l' uffant e da creschids. 
Pervia da la critica exprimida en la consultaziun desista la regenza da delegar ad ellas er ils scleriments dals fatgs per l' autoritad da protecziun da l' uffant e da creschids. 
Il chantun finanziescha la nova autoritad da protecziun da l' uffant e da creschids 
Tras il transferiment da las incumbensas dals circuls al chantun surpiglia il chantun en l' avegnir ils custs per las autoritads da protecziun da l' uffant e da creschids. 
Ils custs importan stgars 8 milliuns francs ad onn. 
Las assistenzas professiunalas vegnan finanziadas sco fin ussa da las vischnancas. 
Sin basa da la concepziun proponida na stoi betg vegnir fatg quint cun custs supplementars en quest sectur tenor las enconuschientschas actualas. 
Tras la realisaziun proponida dal nov dretg da protecziun da l' uffant e da creschids vegnan las vischnancas distgargiadas tut en tut per circa 2 milliuns francs ad onn, perquai che la finanziaziun da las autoritads tutelaras croda davent. 
Las novas autoritads ston esser furmadas e prontas fin a l' entrada en vigur dal nov dretg il 1. da schaner 2013. 
Per avair avunda temp per las lavurs da preparaziun e da furmaziun duai il parlament tractar il project en la sessiun da december 2011. 
Communicaziun da la regenza dals 22 da settember 2011
La regenza grischuna ha concludì ina revisiun parziala da l' ordinaziun davart il gimnasi che propona d' abolir ils examens da cumparegliaziun. 
Ultra da quai ha ella mess enavos per part la correctura da la via d' Engiadina tranter Giarsun ed Ardez vest. 
Puspè abolì ils examens da cumparegliaziun 
Las scolaras ed ils scolars da la segunda classa gimnasiala na ston en il futur betg pli far in examen da cumparegliaziun sco part da lur promoziun per la terza classa da las scolas medias grischunas. 
En quest senn ha la regenza grischuna revedì parzialmain l' ordinaziun davart il gimnasi. 
Ils examens da cumparegliaziun sin il stgalim da la segunda classa dal gimnasi han gì lieu per l' emprima giada questa primavaira. 
Ils cuntegns eran identics cun ils cuntegns da l' examen d' admissiun a la terza classa dal gimnasi ed a l' emprima classa da la scola media spezialisada u da la scola media commerziala. 
La finala èsi sa mussà ch' ina evaluaziun dals resultats, respectivamain ina cumparegliaziun da las prestaziuns furnidas, è problematica per ils suandants motivs: 
Las scolaras ed ils scolars che absolvan l' examen d' admissiun san ch' els vegnan admess al gimnasi mo sch' els reusseschan l' examen. 
Perquai èn els per regla motivads da cuntanscher uschè bunas prestaziuns sco pussaivel. 
Per las scolaras e per ils scolars da las segundas classas gimnasialas ha il resultat cuntanschì en ils examens da cumparegliaziun ina impurtanza bainquant pli pitschna. 
La nota dals examens da cumparegliaziun è mo ina da las en total 13 notas d' attestat che han in effect sin la promoziun. 
La motivaziun d' obtegnair in bun resultat da l' examen è perquai pli pitschna tar las gimnasiastas e tar ils gimnasiasts da las segundas classas. 
Ils cuntegns da l' examen per ils examens d' admissiun sa basan sin ils plans d' instrucziun e sin ils cuntegns d' instrucziun da l' emprima e da la segunda classa secundara sco er sin ils meds d' instrucziun che vegnan utilisads là. 
Ils meds d' instrucziun ed ils cuntegns d' instrucziun da l' emprima e da la segunda classa gimnasiala n' èn betg identics cun quels da la scola secundara. Da quai resultan enconuschientschas preliminaras differentas. 
Per resumar pon ins constatar che las differentas cundiziuns generalas na permettan betg da cumparegliar las prestaziuns als examens. 
Il project da la via d' Engiadina è vegnì mess enavos per part 
Il project per ina correctura da la via d' Engiadina tranter Giarsun ed Ardez vest en Engiadina bassa vegn approvà mo per part da la regenza. 
Sin fundament da las protestas da la vischnanca da Guarda e dals proprietaris da bains immobigliars pertutgads sto la regenza metter enavos l' emprim traject dal project ( kilometers 50,98 fin 52,46) per far ulteriurs scleriments. 
L' object da las protestas da Guarda èn il schlargiament dals vials ed en spezial l' amplificaziun previsa per il vitg da Giarsun. 
Refusadas vegnan las scarpas che vegnan mantunadas da la vart da la val e che han ina funcziun da sustegn per il schlargiament da la via e per la concepziun da la cuntrada. 
La regenza approvescha percunter il segund traject dal project ( kilometers 52,46 fin 54,82) che sa chatta per gronda part sin il territori dad Ardez. 
Il stadi general da la via d' Engiadina tranter Giarsun ed Ardez vest na correspunda betg pli a las pretensiuns d' ozendi, ed ils vials stretgs han subì donns considerabels. 
Quests donns ston vegnir attribuids cunzunt ad effects da schelira, a la capacitad da chargia insuffizienta, a las grevezzas augmentadas dal traffic sco er a l' allontanament d' aua che manca per part. 
Il trassé actual n' è ultra da quai betg omogen ed en plirs lieus n' è la survista betg suffizienta. 
La regenza beneventa la diagnostica preimplantatorica 
En sia resposta da consultaziun a la confederaziun beneventa la regenza grischuna la midada da l' artitgel constituziunal 119 davart la medischina da reproducziun e la tecnologia da gens sco er la revisiun da la lescha davart la medischina da reproducziun. 
La midada da la constituziun e da la lescha duai pussibilitar la diagnostica preimplantatorica en Svizra. 
Resguardond il princip da la dignitad umana definescha il project cundiziuns generalas severas, sut las qualas la diagnostica preimplantatorica duai esser averta per pèrs pertutgads. 
En sia posiziun intimescha la regenza grischuna da prevair che las permissiuns per tut las activitads colliadas cun quai stoppian vegnir dumandadas a la confederaziun, e quai per pudair garantir in' execuziun unitara da la lescha. 
Da vischnancas e da regiuns 
Tavau: La revisiun parziala da la planisaziun locala concludida da las votantas e dals votants da la vischnanca da Tavau a la votaziun communala dals 13 da favrer 2011 vegn approvada. 
Scuol: La revisiun parziala da la planisaziun locala da la vischnanca da Scuol dals 12 da december 2010 vegn approvada. 
Valragn: Ils novs statuts dal " consorzi da scola dal circul da Valragn " ( inoltraziun dals 29 d' avust 2011) vegnan approvads. 
Projects da vias 
La regenza ha approvà 1' 100' 000 francs per construir e per sanar il suandant traject da via: 
- via da Calanca: lavurs d' impressari, Ponte Calancasca, Arvigo sid 
Refurma dal territori: la realisaziun da las regiuns vegn iniziada
La realisaziun da la refurma dal territori cumenza cun la furmaziun da las regiuns e cun ina revisiun parziala da la constituziun chantunala. 
La regenza grischuna ha avert la procedura da consultaziun en chaussa. 
Il project cuntegna la determinaziun da l' uschenumnà plaun d' amez tranter il chantun e las vischnancas. 
Considerond ils aspects d' in adempliment optimal da las incumbensas sco er las ponderaziuns politicas propona la regenza da stgaffir 10 regiuns. 
En sia sessiun da favrer 2011 è il cussegl grond sa fatschentà intensivamain cun la refurma da vischnancas e dal territori. 
En quest connex è il parlament s' exprimì per ina simplificaziun fundamentala da las structuras statalas che duai vegnir realisada d' ina vart cun agid d' ina refurma da vischnancas e da l' autra vart cun ina refurma dal territori. 
Las decisiuns fundamentalas cleras dal cussegl grond èn stadas in segn per la regenza da prender per mauns immediatamain las lavurs da realisaziun. 
Sco emprima part da la refurma da vischnancas è vegnì tramess en consultaziun il matg il project parzial " Vischnancas burgaisas ". 
Cun il project qua avant maun vegn iniziada la realisaziun da la refurma dal territori. 
Areguard la refurma dal territori ha il cussegl grond exprimì las suandantas intenziuns strategicas: 
Or dals districts actuals ed or da las corporaziuns regiunalas actualas duain vegnir furmadas e determinadas uffizialmain 8 fin 11 regiuns. 
A las regiuns duai vegnir surdada la giurisdicziun civila e penala dals districts actuals. 
Las regiuns pon gidar las vischnancas ad ademplir incumbensas surcommunalas. Ellas na duain survegnir naginas atgnas cumpetenzas fiscalas e legislativas. 
Dals gremis da decisiun da las regiuns duain pudair far part mo commembras e commembers da las suprastanzas communalas. 
Incumbensas administrativas chantunalas pon vegnir surdadas a las regiuns. 
Las regiuns duain vegnir concludidas avant il 1. da schaner 2013. 
Als circuls na duain betg pli vegnir delegadas incumbensas administrativas chantunalas. 
Fin che las structuras sin plaun regiunal èn realisadas, duain ils circuls dentant pudair vegnir engaschads er vinavant per ademplir incumbensas intercommunalas. 
Per pudair realisar las prescripziuns dal cussegl grond trametta la regenza en consultaziun fin fin december 2011 il sboz per ina revisiun parziala da la constituziun chantunala. 
Il plan da termins prevesa che questa fatschenta vegnia suttamessa al cussegl grond il pli tard en la sessiun d' avust 2012. 
La revisiun parziala da la constituziun chantunala suttastat al referendum obligatoric. La votaziun dal pievel avess alura lieu previsiblamain il november 2012. 
Uschia po vegnir observà il termin ch' è vegnì prescrit dal cussegl grond, numnadamain che las regiuns stoppian vegnir concludidas avant il 1. da schaner 2013. 
En il rom da las prescripziuns dal cussegl grond e considerond ils aspects d' in adempliment optimal da las incumbensas sco er ponderaziuns politicas propona la regenza da stgaffir 10 regiuns. Quellas s' orienteschan essenzialmain vi da la divisiun dals districts actuals. 
Il district dal Bernina, che ha ils pli paucs abitants, ed il district da Malögia duain vegnir unids ad ina regiun. 
Uschia propona la regenza las suandantas regiuns: Bernina/Malögia, En, Plaun, Surselva, Landquart, Albula, Moesa, Plessur, Partenz/Tavau e Viamala. 
Las regiuns duain esser ils circuls da dretgira per la giurisdicziun civila e penala. 
Ina realisaziun consequenta da las decisiuns concludidas dal cussegl grond ha per consequenza che las regiuns na daventan betg corporaziuns da dretg public cun persunalitad giuridica. 
Analogamain als districts actuals duain las regiuns dentant avair la capacitad giuridica e l' abilitad d' agir en quels secturs, nua ch' ellas adempleschan incumbensas. 
Las adattaziuns necessarias en la lescha duain vegnir fatgas l' onn 2013, suenter che la revisiun da la constituziun è vegnida acceptada. Questas adattaziuns cumpiglian l' attribuziun da las singulas vischnancas a las regiuns sco er la concepziun organisatorica da las regiuns. 
Las regiuns duain pudair cumenzar cun lur activitad operativa il 1. da schaner 2015. 
Ils districts actuals e las corporaziuns regiunalas actualas pudessan restar vinavant activas parallelamain fin la fin da l' onn 2016. 
Uschia è garantì in termin transitoric suffizient, durant il qual las incumbensas pon vegnir transferidas a las regiuns dapertut senza problems. 
La consultaziun dura fin fin december 2011. 
Ils documents da consultaziun stattan a disposiziun sin la pagina d' internet dal departament da finanzas e vischnancas sut http://www.dfg.gr.ch. 
S'annunziar per ils examens d'admissiun da las scolas medias grischunas
La primavaira 2012 han lieu ils examens d' admissiun chantunals per entrar en las scolas medias grischunas l' onn da scola 2012/13. 
S' annunziar per ils examens pon ins mo sin via electronica. 
L' examen d' admissiun a la 1. classa dal gimnasi ha lieu gia ils 14 da favrer 2012. 
A partir d' immediat fin ils 16 da december 2011 pon ins s' annunziar per l' examen d' admissiun a la 1. classa dal gimnasi sin la pagina d' internet http://www.zap.gr.ch. 
Per ils examens a la 3. classa dal gimnasi respectivamain a la 1. classa da la scola media commerziala u da la scola media spezialisada èsi pussaivel da s' annunziar sin via electronica dal 1. da november 2011 fin ils 16 da schaner 2012 ( medemamain sin http://www.zap.gr.ch). 
Annunzias posteriuras na vegnan betg pli resguardadas. 
Ulteriuras infurmaziuns davart ils examens d' admissiun ed indicaziuns detagliadas davart la procedura d' annunzia electronica stattan a disposiziun sin la pagina d' internet da l' uffizi per la furmaziun media-superiura ( http://www.mittelschulen.gr.ch). 
La cumissiun dal cussegl grond sustegna l'emprima etappa d'in nov center administrativ a Cuira
La cumissiun predeliberanta dal cussegl grond è sa fatschentada cun la missiva da la regenza davart il center administrativ, project « sinergia». 
Ella recumonda al cussegl grond d' acceptar il project. 
En la sessiun da december 2009, en il rom dal tractament dal rapport davart la strategia d' immobiglias dal chantun Grischun, aveva il cussegl grond concludì da persequitar vinavant la varianta dal project « sinergia» per Cuira. 
La finamira da quest project è quella da construir in nov center administrativ chantunal cun circa 700 plazzas da lavur a Cuira vest. 
Sut il presidi dal deputà Ernst Casty ed en preschientscha dal cusseglier guvernativ Mario Cavigelli ha ussa la cumissiun cumpetenta dal cussegl grond predeliberà la missiva da la regenza davart il center administrativ, project « sinergia». 
La missiva cumpiglia l' emprima etappa cun la construcziun d' in nov edifizi d' administraziun cun circa 400 plazzas da lavur. 
Per quest intent propona la regenza al cussegl grond d' approvar in credit d' impegn brut da 69 milliuns francs. 
Sch' il cussegl grond approvescha quest credit, vegn il pievel a decider definitivamain en chaussa a l' urna, e quai la primavaira 2012. 
Sch' er il pievel accepta il credit, vegn alura publitgada la stad 2012 ina concurrenza per il project « sinergia». 
Renconuschì la situaziun nuncuntentaivla 
Per la cumissiun predeliberanta èsi stà incontestà che la situaziun da spazi a Cuira saja nuncuntentaivla per l' administraziun chantunala, perquai che las plazzas da lavur èn repartidas sin 44 differentas immobiglias. 
Medemamain èsi vegni renconuschì ch' ils andaments interns pon vegnir optimads tras la construcziun d' in nov center administrativ e ch' il project na sposta naginas plazzas da lavur davent da las regiuns en la chapitala chantunala. 
Discussiuns cuntraversas hai dà pervia da la situaziun da traffic en il sectur da la Ringstrasse e da la Kasernenstrasse a Cuira en cas ch' il center administrativ vegniss realisà, pervia da las consequenzas che resultan en cas ch' ina part da l' administraziun chantunala banduna il center da la citad sco er pervia da la situaziun che sa dat per las lavurantas e per ils lavurants en in center administrativ cun biros che han pliras plazzas da lavur. 
Las opiniuns èn stadas divididas areguard l' explicaziun en la missiva che la reducziun da spazi permettia effectivamain da spargnar mintga onn custs periodics dad 1,2 fin 1,9 milliuns francs en cumparegliaziun cun il status quo. 
En quest punct è la maioritad da la cumissiun stada da l' avis ch' il punct essenzial dal project saja quel d' optimar ils andaments da lavur interns e betg quel da spargnar custs en cumparegliaziun cun il stadi actual. 
La finala ha la cumissiun sustegnì cun 7 cunter 4 vuschs l' approvaziun da l' emprima etappa per construir in nov center administrativ chantunal a la Ringstrasse/Salvatorenstrasse ed uschia er il credit d' impegn respectiv da 69 milliuns francs. 
Ella recumonda pia al cussegl grond d' acceptar il project. 
En cas ch' il cussegl grond dess ses consentiment en la proxima sessiun d' october 2011, han dentant – sco gia menziunà – las votantas ed ils votants grischuns l' ultim pled. 
L'ambassadur polac visita la regenza grischuna
Sin invit da la regenza visita l' ambassadur da la republica da Pologna, Jaroslaw Starzyk, mesemna, ils 12 d' october 2011, il chantun Grischun. 
Accumpagnà vegn l' ambassadur polac a Berna, Jaroslaw Starzyk, da l' emprim cusseglier d' ambassada Jacek Rosa sco er da l' emprim secretari Marcin Król. 
Suenter il bainvegni dals giasts en la chasa grischa a Cuira è previs in gentar cuminaivel. 
Ils ospitants èn il president da la regenza Martin Schmid ed il chancelier Claudio Riesen. 
La regenza tgira annualmain contacts cun represchentantas e cun represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Communicaziun da la regenza dals 13 d'october 2011
En il chantun Grischun duai la planisaziun dals ospitals vegnir fixada da nov sin il stgalim da la lescha tenor ils princips da la qualitad e da la rentabilitad. 
La regenza grischuna ha deliberà la consultaziun correspundenta tar la revisiun parziala da la lescha per promover la tgira da persunas malsaunas. 
A chaschun da sia ultima sesida ha ella plinavant tractà differentas fatschentas da vischnancas e da regiuns. 
Nova basa per ina planisaziun dals ospitals orientada a las prestaziuns 
Tras ina revisiun parziala da la lescha per promover la tgira da persunas malsaunas duain ils criteris, ch' èn decisivs per elavurar la planisaziun dals ospitals tenor la revisiun da la lescha federala davart l' assicuranza da malsauns, ma er las pretensiuns ch' ils ospitals ston ademplir per vegnir inscrits sin la glista dals ospitals, vegnir francads en il chantun Grischun sin il stgalim da la lescha. 
Ina impurtanza speziala survegnan – tenor las prescripziuns da la confederaziun – ils criteris " qualitad " e " rentabilitad ". 
La regenza grischuna ha avert la consultaziun tar la revisiun parziala da la lescha. 
La planisaziun dals ospitals actuala dal chantun Grischun datescha da l' onn 2002 ed è vegnida deliberada quella giada da la regenza. 
La glista dals ospitals dal chantun, che sa basa sin questa planisaziun e ch' è medemamain vegnida relaschada da la regenza, è vegnida adattada differentas giadas dapi lura. 
La glista cuntegna las incaricas da prestaziun per ils ospitals e per las clinicas sco er ils dumbers da letgs per pazientas e per pazients che als vegnan attribuids. 
Questa planisaziun dals ospitals, che sa referescha a las capacitads, ed er questa glista dals ospitals ston vegnir remplazzadas fin il pli tard il 1. da schaner 2015 pervia dal nov dretg federal. 
La revisiun da la lescha federala davart l' assicuranza da malsauns pretenda che las planisaziuns chantunalas dals ospitals vegnian fatgas s' orientond a las prestaziuns e vul ch' ellas sa basian sin cumparegliaziuns da manaschis che resguardan la qualitad e la rentabilitad. 
Ils criteris per elavurar la nova planisaziun dals ospitals respectivamain per repassar la planisaziun dals ospitals vertenta e las pretensiuns ch' ils ospitals e las clinicas ston ademplir per vegnir inscrits sin la glista dals ospitals, duain vegnir fixads da nov sin il stgalim da la lescha. 
La finamira è er vinavant quella che la populaziun disponia d' in provediment medicinal d' auta qualitad. 
La glista dals ospitals duai plinavant procurar ch' i dettia tranter ils furniturs da prestaziuns ina concurrenza reglada sut las medemas premissas. 
Per promover la concurrenza prevesa il sboz da consultaziun che la regenza po er surdar incaricas da prestaziun che surpassan il basegn. 
La regenza prevesa da profitar da questa pussaivladad en spezial tar ospitals pli pitschens en il chantun, sch' els giavischan quai. Els ston dentant cumprovar d' ademplir las premissas infrastructuralas e persunalas che vegnan pretendidas areguard la qualitad per las purschidas ch' els giavischan ( link tar ils /RM/publicaziuns/Consultaziuns/Seiten/Laufende.aspx). 
Beneventà dapli autonomia per MeteoSvizra 
La regenza grischuna beneventa l' intenziun da la confederaziun da dar a l' uffizi federal per meteorologia e climatologia ( MeteoSvizra) la furma giuridica d' in institut da dretg public, uschia che MeteoSvizra survegn dapli autonomia. 
Ella sustegna la revisiun correspundenta da la lescha federala davart la meteorologia e climatologia. 
A medem temp renda la regenza attent en sia resposta da consultaziun che en spezial l' uffizi chantunal da guaud e privels da la natira saja dependent er en l' avegnir dals servetschs da MeteoSvizra. 
Da vischnancas e da regiuns 
Vaz: Per renovar la rait da vias champestras en il rom da la meglieraziun generala da la vischnanca da Vaz vegn concedida ina contribuziun chantunala maximala da 1' 324' 341 francs. Quai cun resalva d' ina contribuziun federala. 
La vischnanca da Vaz vegn obligada da pajar 20 pertschient vi da la contribuziun chantunala. 
Fanas: Per l' etappa preparatorica da la meglieraziun generala da la vischnanca da Fanas vegn garantida ina contribuziun maximala da 75' 670 francs. 
Sumvitg: La revisiun parziala da la planisaziun locala da la vischnanca da Sumvitg dals 14 da zercladur 2011 vegn approvada. 
Scuol: La revisiun parziala da la lescha da construcziun, concludida da la vischnanca da Scuol ils 12 da december 2010, vegn approvada. 
Breil: Il plan d' areal cun regruppament dal terren 1 :1' 000 " Davos Tuor/Carlogns " da la vischnanca da Breil dals 25 da fanadur 2011 vegn approvà. 
Bravuogn: La revisiun parziala da la planisaziun locala, concludida da la vischnanca da Bravuogn ils 23 da mars 2011, vegn approvada. 
Bravuogn: Il project " Protecziun cunter lavinas Cuolm da Latsch " da la vischnanca da Bravuogn vegn approvà. 
Als custs da 560' 000 francs vegn garantida ina contribuziun maximala da 448' 000 francs. 
Vrin: Il project " Rempar cunter squatschs da naiv Plaunca Biet " sin il territori da la vischnanca da Vrin vegn approvà. Quest project era vegnì inoltrà per incumbensa da l' uffizi da construcziun bassa dal Grischun. 
Ils custs da construcziun importan 65' 000 francs. 
Küblis: Il project d' exposiziun per curreger e per schlargiar la via da Tälfsch, traject dal conduct da pressiun Pläviggin fin Tälfsch ( kilometer 0,520 fin 1,065) sin il territori da la vischnanca da Küblis, vegn approvà. 
Maladers: Il reglament per las zonas da protecziun ed il plan da las zonas da protecziun a la scala 1 :5' 000 per las funtaunas dal provediment d' aua communal da la vischnanca da Maladers dals 11 d' avrigl 2011 vegnan approvads. 
Rueun: Il reglament per las zonas da protecziun ed il plan da las zonas da protecziun a la scala 1 :2' 000 per las funtaunas da la vischnanca da Rueun, relaschads ils 27 fanadur 2009 respectivamain ils 26 d' avrigl 2011 da las suprastanzas communalas da Rueun e da Siat, vegnan approvads. 
Contribuziuns chantunalas a differentas instituziuns 
Uniun per il cup mundial da Lai: A l' uniun per il cup mundial da Lai vegnan garantidas contribuziuns da mintgamai 150' 000 francs per organisar ils onns 2013 e 2014 il final da la cuppa mundiala da skis da la FIS a Lai. 
Quai sut la resalva ch' il cussegl grond concedia mintgamai ils credits. 
Uniun chantunala da musica dal Grischun: Per realisar las duas emnas da scolaziun da l' orchester da flad da giuventetgna dal Grischun e da la brass band da giuventetgna dal Grischun vegn garantida a l' uniun chantunala da musica dal Grischun ina garanzia da deficit da maximalmain 50' 000 francs per onn. 
Elecziuns dal cussegl naziunal e dal cussegl dals chantuns 2011: las ultimas lavurs avant la dumengia d'elecziun han cumenzà
Tar las elecziuns naziunalas 2011 datti ina premiera en il Grischun: per l' emprima giada pon las Svizras ed ils Svizzers a l' exteriur eleger sin via electronica. 
La dumengia d' elecziun vegnan ils resultats intermediars publitgads sut /. 
La chanzlia chantunala dal Grischun ha cumenzà gia il cumenzament da l' onn cun las preparativas per las elecziuns dal cussegl naziunal e dal cussegl dals chantuns 2011. 
Latiers tutgan cunzunt las instrucziuns da las vischnancas sco er da las commembras e dals commembers dal biro electoral chantunal cun las cussegliadras e cun ils cussegliaders electorals. 
Igl han gì lieu scolaziuns e tests correspundents. 
Plinavant han stuì vegnir controlladas, stampadas e tramessas tut las glistas electoralas. 
Ultra da las numerusas funcziunarias e dals numerus funcziunaris communals èn engaschads il di d' elecziun sco tal er var 13 emploiadas ed emploiads chantunals dal biro electoral chantunal. 
Ellas ed els tgiran in tschert dumber da vischnancas, e quai cun dar scleriments al telefon ubain cun ir tar las vischnancas en cas d' urgenza. 
Il servetsch da las cussegliadras e dals cussegliaders electorals duai gidar ad eruir ed ad endatar correctamain ils resultats en las vischnancas. 
Las vischnancas endateschan tut las vuschs – er quellas da l' exteriur 
Sco gia a chaschun da las elecziuns naziunalas 2007 endateschan las vischnancas ils cedels electorals inoltrads per las elecziuns dal cussegl naziunal sco er ils resultats communals da las elecziuns dal cussegl dals chantuns en in program dad EED dal chantun. 
Per ils resultats che vegnan endatads da las vischnancas èn responsabels unicamain ils biros electorals communals. 
Da nov pon las Svizras ed ils Svizzers a l' exteriur ch' èn registrads en il Grischun eleger sin via electronica. 
Il Grischun è in da totalmain quatter chantuns da pilot, en ils quals il cussegl federal ha permess per l' emprima giada insumma il vote électronique per elecziuns. 
Las vuschs electronicas dadas a l' exteriur vegnan medemamain clamadas giu da las singulas vischnancas grischunas ed alura transferidas en il program d' elecziun dal chantun ensemen cun las ulteriuras vuschs entradas. 
Resultats intermediars e finals dal Grischun sut www.gr.ch 
Il biro electoral chantunal lavura la dumengia, ils 23 d' october 2011, en la chasa grischa a Cuira. 
Il biro electoral n' è betg accessibel a persunas externas. 
Las medias e la publicitad vegnan orientadas periodicamain davart il stadi da las elecziuns. 
Ils resultats intermediars ( totals intermediars da las vuschs da partida per glista e da las vuschs da partida per glista e vischnanca sco er totals intermediars da las vuschs da candidat) ed il resultat final vegnan tramess al center da medias en l' edifizi da Radiotelevisiun Svizra Rumantscha ( RTR) a Cuira sco er publitgads a partir da las 12.00 mintga ura en l' internet, numnadamain sut /nrw2011 ( elecziuns dal cussegl naziunal) e sut /srw2011 ( elecziuns dal cussegl dals chantuns). 
Cun resalva che la dumbraziun haja lieu sco planisà, pon ins far quint cun ils resultats finals pli tard il suentermezdi vers saira. 
Las exponentas politicas ed ils exponents politics sco er las collavuraturas ed ils collavuraturs da las medias sa radunan ca. a partir da las 14.00 en il center da medias a Cuira. 
Calculaziuns approximativas naziunalas da la SSR 
Per incumbensa da la societad svizra da radio e televisiun ( SSR) fa) a Turitg calculaziuns approximativas er per las elecziuns da quest onn. 
Las emprimas calculaziuns approximativas vegnan ad esser avant maun per tscherts chantuns gia il suentermezdi; baud la saira suonda in' emprima calculaziun approximativa da las novas fermezzas da las partidas sco er dals novs dumbers da sezs sin plaun naziunal. 
Questas calculaziuns approximativas vegnan publitgadas en spezial sin ils chanals da la SSR. 
Grevezzas supplementaras considerablas da vart da la confederaziun
La banca naziunala na paja betg pli or il gudogn. Ensemen cun la nova finanziaziun dals ospitals vegnan las finanzas dal chantun engrevgiadas l' onn 2012 en total per circa 70 milliuns francs. 
Quai correspunda a passa 10 pertschient dal retgav da las taglias chantunalas. 
Malgrà questas grevezzas supplementaras massivas resta il deficit dal preventiv 2012 sut 30 milliuns francs. 
La valur directiva che concerna la politica da finanzas e ch' il cussegl grond ha fixà vegn pia gist anc observada. 
Il president da la regenza e directur da finanzas dr. Martin Schmid è fitg cuntent cun quest resultat. 
Il spazi d' agir finanzial daventa dentant pli e pli limità. 
Per l' onn proxim quinta la regenza cun in retgav da las taglias chantunalas pli aut che quel dal preventiv da l' onn avant. 
Ils custs da persunal s' augmentan mo levamain, las contribuziuns a terzas persunas s' augmentan dentant en moda surproporziunala. 
Ils puncts essenzials dal preventiv 2012 
Ils custs da persunal importan circa 357 milliuns francs. 
Els s' augmentan visavi il preventiv 2011 mo per 4 milliuns francs ( +1,1 pertschient). 
Pervia dals pretschs da consum regressivs vegni fatg quint ch' i na saja betg da cumpensar la chareschia dal salari. 
La creschientscha sa restrenscha al svilup dals salaris ch' è prescrit da la lescha. 
Las atgnas contribuziuns a terzas persunas s' augmentan en il quint current per 57 milliuns francs ( +6,9 pertschient) ad 884 milliuns francs. 
Il motiv principal per quest svilup èn las midadas pervia da la nova finanziaziun dals ospitals ch' è vegnida prescritta da la confederaziun sco er ils custs supplementars en il sectur da las prestaziuns supplementaras e da las premias a las assicuranzas da malsauns. 
Il retgav da las taglias chantunalas surpassa cleramain il preventiv da l' onn precedent ( +5,8 pertschient). 
Ils 37 milliuns francs supplementars n' èn dentant betg buns da cumpensar la perdita pervia dal fatg che la banca naziunala na paja betg pli il gudogn ( -42 milliuns francs) e pervia da la gulivaziun da finanzas federala pli pitschna ( -21 milliuns francs). 
Il chantun prevesa er vinavant fitg grondas expensas d' investiziun ( brutto 418 milliuns francs). 
Las investiziuns nettas che engrevgeschan las finanzas dal chantun sa muntan l' onn proxim a stgars 200 milliuns francs. 
Per l' amplificaziun, per il mantegniment e per la segirada da la rait da vias dal Grischun èn previs meds finanzials d' ina summa totala da 258 milliuns francs. 
Quest import è quasi tuttina sco quel da l' onn precedent. 
Ils custs totals 2012 s' augmentan en cumparegliaziun cun il preventiv da l' onn precedent per 78 milliuns francs ( +3,2 pertschient) a 2' 536 milliuns francs. 
Per manar l' administraziun ( custs da persunal e custs reals) vegnan sbursads mo 27 pertschient dals custs totals. 
L' augment sproporziunà da las expensas en cumparegliaziun cun la creschientscha economica vegn puspè chaschunà en emprima lingia da las atgnas contribuziuns a terzas persunas. 
Per quest intent èn reservads en il preventiv 2012 en total 884 milliuns francs ( +57 milliuns francs). 
La part relativa da las contribuziuns chantunalas a las finanzas dal chantun s' augmenta da stgars 33 pertschient a circa 35 pertschient. 
L' augment il pli grond resulta en connex cun la nova finanziaziun dals ospitals che sto vegnir introducida l' onn 2012 tenor la legislaziun federala. 
En total s' augmentan las contribuziuns dal chantun als ospitals ed a las clinicas per circa 47 milliuns francs en il quint current. 
Da questa summa van 28 milliuns francs a favur d' in transferiment che na chaschuna betg custs supplementars e che pervegn dal quint d' investiziuns. 
Ultra da quai vegnan las contribuziuns da las vischnancas als ospitals en la dimensiun da 15 milliuns francs administradas da nov tras il chantun. 
Augments substanzials vegnan puspè registrads en connex cun las prestaziuns individualas da sustegn: Las prestaziuns supplementaras surpassan ( 102 milliuns francs, +7 milliuns francs) e las reducziuns da las premias da las cassas da malsauns cuntanschan per l' emprima giada la limita da 100 milliuns francs ( +3 milliuns francs). 
Il retgav total importa 2' 506 milliuns francs. 
El s' augmenta quasi en la medema dimensiun sco ils custs ( +74 milliuns francs, +3,1 pertschient). 
Il retgav da las taglias chantunalas importa la mesadad da l' augment. 
Per quai èn responsablas cunzunt las taglias sin las entradas e sin la facultad da las persunas natiralas. 
Las taglias sin il gudogn tras la vendita da bains immobigliars reusseschan da gulivar il regress spetgà tar las taglias sin il gudogn e sin il chapital. 
Il retgav unic or d' indemnisaziuns dal return a tschep d' ovras electricas distgargia l' onn proxim il quint current per 20 milliuns francs. 
Per l' emprima giada han ils tschains d' aua ch' èn vegnids augmentads per l' onn 2011 in effect sin il quint da gudogn e perdita. 
Els augmentan il retgav per var 9 milliuns francs nets. 
Da prevair èn retgavs marcantamain pli pitschens pervia da la probabla perdita da la part dal gudogn da la banca naziunala ( -42 milliuns francs) e pervia da la contribuziun pli pitschna da la gulivaziun da finanzas da la confederaziun ( -21 milliuns francs). 
Las expensas d' investiziun importan brutto 418 milliuns francs ( -30 milliuns francs). 
Las investiziuns nettas che engrevgeschan las finanzas dal chantun importan stgars 200 milliuns francs. 
Ellas adempleschan uschia las prescripziuns che concernan la politica da finanzas e ch' èn vegnidas fixadas dal cussegl grond. 
Il grad d' atgna finanziaziun cuntanscha mo stgars 51 pertschient. 
Quai signifitgescha che mo la mesadad da las investiziuns nettas 2012 pon vegnir realisadas tras atgna finanziaziun. 
Stgars 200 milliuns francs vegnan impundids per bains materials sco vias, construcziuns autas, mobiglias, maschinas e vehichels. 
Las contribuziuns d' investiziun sa reduceschan en tut per circa 20 milliuns francs. 
Il motiv principal per quai è il transferiment pervia da la nova finanziaziun d' ospitals. 
Las contribuziuns d' investiziun vertentas als ospitals èn cuntegnidas a partir da l' onn 2012 en las contribuziuns dal quint current. 
Per amplifitgar la rait da vias dal Grischun vegnan investids 15 milliuns francs damain ( en tut 139 milliuns francs). 
Il regress sa restrenscha a las vias naziunalas, nua ch' ils projects restants per incumbensa da la confederaziun èn per part terminads. 
Percunter impunda il chantun dapli per las vias principalas e per las vias da colliaziun. 
Perspectiva 
En il rom dal program da la regenza 2013 fin 2016 vegn la regenza a preschentar al cussegl grond er il plan da finanzas uffizial per questa perioda. 
Il sboz mussa deficits che s' augmentan fermamain per ils onns dal plan. 
Quest svilup dependa da facturs enconuschents. 
Pervia dals mecanissems legals ston ins far quint vinavant cun custs che s' augmentan cleramain en ils secturs da la sanadad e dals fatgs socials. 
Ils custs en connex cun la reducziun individuala da las premias da las cassas da malsauns ed en connex cun las prestaziuns supplementaras s' augmentan constantamain tenor la planisaziun da finanzas. 
Las consequenzas a vista mesauna da la nova finanziaziun dals ospitals na pon ins strusch quantifitgar ord vista actuala. 
Er da vart da las entradas datti pliras malsegirtads. 
Las vistas da la conjunctura èn nauschas. 
Er en la gulivaziun da finanzas interchantunala restan malsegirezzas davart la summa dals pajaments da gulivaziun. 
La summa da la part al gudogn da la banca naziunala svizra è malsegira. 
Da la situaziun finanziala fitg precara s' occupan actualmain tut ils chantuns. 
Il directur da finanzas dr. Martin Schmid ha renvià en sias explicaziuns al fatg, che las finanzas dal chantun Grischun pon profitar da lur buna situaziun da partenza en cumparegliaziun interchantunala. 
Grazia als surplis dal retgav ch' èn actualmain auts, è il chantun anc posiziunà bain il mument. 
Per l' onn current 2011 dastgan ins far quint cun in surpli dal retgav en la dimensiun da 50 fin 60 milliuns francs. 
Per dumagnar dentant las sfidas vegnintas, na pon betg vegnir realisads tut ils augments da las expensas ed i ston vegnir fatgas vinavant grondas stentas per franar l' augment da las expensas. 
Il cussegl grond vegn a tractar il preventiv 2012 en la proxima sessiun da december. 
Il cussegl grond en il guaud da Panaduz: Il guaud è ina pitga impurtanta da l'economia publica
Senza guaud nagina economia, nagin abitadi, nagin traffic, nagin turissem en grondas parts dal Grischun: La saira dals 18 d' october 2011 ha il cussegl grond dal Grischun pudì sa persvader en il guaud da Panaduz ch' ina ferma chadaina da laina serrada, da la planta fin a la construcziun da lain, è d' ina impurtanza existenziala per il Grischun. 
Il Grischun viva cun e cunzunt grazia a ses guauds. 
Envidà avevan l' uffizi da guaud e privels da la natira dal Grischun e la federaziun da tetg da l' economia grischuna da guaud e da laina " Grischun laina ". 
Tar la chasa ord laina radunda Bot Mulins en il guaud da Panaduz han mussà mardi saira emploiads forestals als commembers dal cussegl grond en ina moda pratica, co ch' i vegn procurà en il guaud ch' el possia proteger er vinavant abitadis e vias, ch' el possia regular il clima e ch' el possia porscher spazi per biodiversitad e per recreaziun. 
Resgiaders, lainaris e scrinaris han demonstrà fitg bain co ch' els elavuran la materia prima che crescha suenter augmentond sia valur en la chadaina da laina, sco material da partenza per la branscha da construcziun, per equipaments interiurs, per mobiglias, gea per entiras chasas. 
La laina restanta furnescha energia che vegn utilisada pli e pli er en moda industriala. 
Il cusseglier guvernativ Mario Cavigelli ha accentuà sia impressiun suenter il gir infurmativ enturn la chasa ord laina radunda: " Il guaud è indesistibel! 
Il Grischun viva grazia a ses guaud, nus vivain cun noss guaud ed uschia speresch jau plain fidanza ch' il Grischun vegnia puspè a viver pli e pli er da ses guaud. 
En noss temp da las resursas diminuintas è il guaud ina funtauna inexauribla d' in niz ecologic ed economic. 
" 
Trair a niz ils potenzials 
Il program current da la regenza prevesa da trair a niz ils potenzials betg exaurids en la selvicultura ed en l' economia da laina. 
E tals datti: En ils guauds grischuns stattan e creschan grondas quantidads da laina ch' èn tendenzialmain sututilisadas il mument. 
Sch' ins explotescha il tagl annual en moda persistenta, resultan en il Grischun onn per onn var 350' 000 meters cubics laina radunda da tut las sorts. Questa laina sto vegnir utilisada. 
Mo uschia resta il guaud grischun en equiliber e po ademplir sia funcziun da protecziun e da niz er en l' avegnir. 
Teoreticamain pudess ins utilisar en il guaud grischun mintga onn schizunt fin 600`000 m3 laina ( 350`000 m3 laina radunda, 250`000 m3 laina d' energia), senza ch' il guaud vegniss duvrà en moda excessiva. 
Perquai èn necessarias ideas, iniziativas ed investiziuns che promovan la vendita da laina. 
Sin il gir en il guaud da Panaduz èn las parlamentarias ed ils parlamentaris er vegnids fatgs attents als curals debels e mancants da la chadaina grischuna da laina: Il mument vegn la laina radunda dal Grischun resgiada principalmain ordaifer il chantun, l' industria che elavura vinavant laina manca per gronda part en il chantun. 
I na vegn betg profità da la schanza d' elavurar laina en il Grischun, augmentond sia valur, a products d' auta qualitad per martgads extrachantunals ed internaziunals. 
Quai n' è betg bun per motivs da l' economia publica ed ord vista ecologica. 
Il temp pleda a favur da la laina 
Sin il gir per lung da la senda forestala tar Bot Mulins èn las parlamentarias ed ils parlamentaris vegnids fatgs attents davart las prestaziuns las pli impurtantas dal guaud. 
Las plantas protegian ils umans, caracteriseschan la cuntrada, furneschan materias primas custaivlas, dattan lavur e servan al bainstar. 
Cunzunt sco material da construcziun ha il lain in grond avegnir: Dapi in tschert temp vegnan construidas er chasas autas en lain, e quai grazia a novas tecnologias ed a novas prescripziuns da construcziun. Quai è ina revoluziun en la branscha da construcziun. 
L' edifizi da lain ch' è actualmain il pli aut en Svizra ha sis plauns. 
Guauds da protecziun e da niz ch' èn tgirads, la construcziun cun lain ed il diever da lain sco purtader d' energia gidan plinavant en moda decisiva a cuntanscher las finamiras da la politica dal clima. 
Il temp pleda a favur da la laina! 
Grischun laina, l' organisaziun da tetg da la chadaina da laina, lavura actualmain vi dal svilup d' ina vasta strategia, e sin basa da quella duai il Grischun daventar il " chantun da cumpetenza per laina " per propi. 
Communicaziun da la regenza dals 20 d'october 2011
La regenza ha permess da cuntinuar cun la nova instrucziun da linguas estras al stgalim da la scola primara, e quai cun midar successivamain ils uraris. 
Plinavant ha ella prendì posiziun tar la revisiun da la lescha federala davart las professiuns medicinalas. 
A partir da l' onn da scola 2013/14 vegnan instruidas tut las classas da scola primara tenor ils novs uraris 
Cun introducir l' englais e cun anticipar l' instrucziun d' ina lingua estra chantunala ha la regenza adattà l' urari dal stgalim primar per l' onn da scola 2010/11. 
Perquai ch' igl era – en vista a la midada – in giavisch, da betg confruntar cun las novas regulaziuns quellas classas che avevan gia cumenzà l' instrucziun da linguas estras tenor ils uraris existents, valevan ils novs uraris mo per las scolaras e per ils scolars da la 1. fin 3. classa. 
Ussa poi vegnir cuntinuà cun la midada: La regenza grischuna ha concludì ch' ils novs uraris duain vegnir applitgads pass per pass en il decurs dals proxims onns er en las classas superiuras da la scola primara, uschia ch' els èn, a partir da l' onn da scola 2013/14, finalmain en vigur per tur las sis classas dal stgalim primar. 
La nova lescha davart las professiuns medicinalas chaschuna custs supplementaras per ils chantuns 
En la resposta da consultaziun a la confederaziun beneventa la regenza grischuna da princip la revisiun da la lescha federala davart las professiuns medicinalas. 
Cun la revisiun duain vegnir adattadas las finamiras da la scolaziun e da la furmaziun supplementara sco er la definiziun per pratitgar independentamain la professiun d' ina professiun medicinala universitara. 
Da nov duain ils chantuns examinar en atgna responsabladad professiunala – il mument ch' els concedan la permissiun per pratitgar la professiun en furma d' economia privata – sche la petenta u il petent dumogna ina lingua naziunala svizra. 
En sia posiziun renviescha la regenza grischuna al fatg, ch' i resultan custs supplementars considerabels, sch' ils chantuns ston examinar sco previs las enconuschientschas linguisticas en il rom da las dumondas per la permissiun da pratitgar la professiun tras persunas medicinalas. 
Da vischnancas e da regiuns 
Segl: La revisiun parziala da la planisaziun locala che cumpiglia il plan da zonas 1 :1' 000 Waldhaus da la vischnanca da Segl dals 26 d' avust 2011 vegn approvada. 
Tschlin: Il project per la correcziun dals curs d' aua da la vischnanca da Tschlin concernent la revitalisaziun da l' En tar San Niclà-Strada vegn approvà. 
A la vischnanca da Tschlin vegn garantida ina contribuziun chantunala da maximalmain 132' 000 francs. 
Resultats finals da las elecziuns dal cussegl naziunal dals 23 d'october 2011 en il Grischun
Elegid ( a) s èn: 
Glista nr.: 
Glista 
Num 
Vuschs 
5 
PBD dal Grischun 
Hassler Hansjörg 
21' 421 
1 
PPS Grischun B 
Brand Heinz 
18' 581 
9 
Partida verd-liberala ( PVL) 
Gasser Josias F. 
16' 123 
7 
PCD Grischun 
Candinas Martin 
14' 330 
3 
Partida Socialdemocratica PS 
Semadeni Bruderer Silva 
13' 153 
Participaziun a las elecziuns 45.11% 
Ils resultats finals detagliads da las elecziuns dal cussegl naziunal dad oz en il chantun Grischun pudais Vus consultar sut /nrw2011 ( incl. pussaivladad da chargiar giu las singulas unitads da datas). 
Resultats finals da las elecziuns dal cussegl dals chantuns dals 23 d'october 2011 en il Grischun
Elegids èn: 
Num prenum 
Vuschs 
Engler Stefan 
37' 454 
Schmid Martin 
31' 224 
Autras persunas che han survegnì vuschs: 
Singul ( a) s 
10' 310 
Maioritad absoluta: 19’748 
Participaziun a las elecziuns: 40.03% 
Ina survista detagliada dals resultats finals da las elecziuns dal cussegl dals chantuns pudais Vus consultar sut /srw2011 ( incl. pussaivladad da chargiar giu las singulas unitads da datas). 
Inauguraziun dal nov center administrativ regiunal a Tusaun
Il nov center administrativ regiunal dal Grischun a Tusaun è oz vegnì inaugurà uffizialmain. 
La patruna da construcziun è l' assicuranza d' edifizis dal Grischun. 
Entaifer in onn e mez è la construcziun nova vegnida realisada da l' interpresa generala Implenia SA. 
Otg posts da servetsch chantunals cun circa 40 plazzas da lavur èn ussa concentrads en in lieu. 
Tenor la strategia chantunala d' immobiglias duain vegnir realisads en tut il Grischun tut en tut nov centers regiunalas en lieus che furman gia ussa centers administrativs. 
Ils emprims centers a Glion ed a Roveredo èn gia en funcziun ed èn sa cumprovads en la pratica. 
A Scuol, a Tavau ed a Landquart è previsa l' avertura per il cumenzament da l' onn 2014. 
Alura suondan ils centers a Puschlav, a Samedan ed a Cuira. 
A Tusaun pon ils otg posts da servetsch chantunals, ch' èn sparpagliads oz en set differents lieus, vegnir concentrads en in nov edifizi d' administraziun cun var 40 plazzas da lavur. 
Uschia pon vegnir cuntanschidas sinergias impurtantas e spargnads custs. 
Tar quests posts da servetsch tutgan biros da l' uffizi da stimaziun, da la segirezza da victualias e da la sanadad d' animals, da la direcziun da construcziun da l' uffizi da construcziun bassa, da l' inspecturat da scola e da scolina dal district Plessur-Grischun central, dal servetsch psicologic da scola, da la cussegliaziun da professiun, da studi e da carriera cun il center d' infurmaziun professiunala, dal center regiunal per intermediaziun da lavur sco er da la polizia chantunala dal Grischun. 
Edifizi d' administraziun nov e modern 
En il sid dal territori central da Tusaun, a la Feldstrasse / Obere Stallstrasse, ha la vischnanca da Tusaun mess a disposiziun in bain immobigliar en il dretg da construcziun. 
Il nov center administrativ regiunal è vegnì construì e finanzià da l' assicuranza d' edifizis dal Grischun ( GVG). 
Per survegnir sbozs è vegnida realisada l' onn 2009 ina incumbensa da studi cun ina purschida da prestaziun totala. 
La victura è stada l' interpresa generala Implenia SA cun il biro d' architectura Gredig Walser. 
Cun la realisaziun èsi vegnì cumenzà l' avrigl 2010. Ils 26 da settember 2011 ha il chantun sco locatari / utilisader pudì surpigliar l' edifizi entaifer il termin fixà. 
Il stabiliment sa distingua tras ina moda da construcziun funcziunala e persistenta e tras ina furma cumpacta. 
La purschida da localitads da lavur che correspunda als basegns, l' avertura optimala tras la halla interna sco er l' observaziun da grondas pretensiuns a la qualitad da la construcziun e la moda ecologica da construir ( certificaziun sco edifizi Minergie-P-Eco®) furma la basa per in edifizi administrativ effizient e progressiv. 
Grazia a l' engaschament ed a la collavuraziun excellenta tranter la patruna da construcziun, ils utilisaders, ils planisaders, las interpresas e la vischnanca da Tusaun han pudì vegnir cuntanschidas las finamiras dal project tant en quai che reguarda la qualitad, ils custs sco er ils termins. 
Di da la porta averta: venderdi, ils 28 d' october 2011, vegn il center ad esser accessibel a la publicitad interessada, e quai da las 15.00 fin a las 19.30. 
Evaluaziun dal project &quot;Rumantsch grischun en scola&quot;
Dapi l' onn da scola 2007/08 vegnan las emprimas scolaras ed ils emprims scolars dal territori rumantsch alfabetisads en la lingua da standard rumantsch grischun. 
L' institut da plurilinguitad da l' universitad da Friburg e da la scola auta da pedagogia da Friburg ha survegnì l' incumbensa d' evaluar las cumpetenzas linguisticas da las scolaras e dals scolars. 
Ultra da las vischnancas da piunier da l' onn da scola 2007/08 ( Val Müstair, Surmeir sco er Trin, Laax e Falera) èn er vegnids fatgs tests en classas da cumparegliaziun, nua ch' i vegn alfabetisà en ils idioms ( lieus da scola Scuol, Zernez, Samedan, Silvaplauna, Trun, Mustér e Vella). 
Il studi s' exprima davart ils suandants aspects parzials: 
cumparegliaziun da las classas da piunier cun las classas d' idiom l' onn 2009 ( al cumenzament da la 3. classa) en las abilitads leger e scriver; 
cumparegliaziun da las classas da piunier cun las classas d' idiom l' onn 2010 ( al cumenzament da la 4. classa) en l' abilitad discurrer; 
cumparegliaziun da las classas da piunier cun las classas d' idiom l' onn 2011 ( a la fin da la 4. classa) en las abilitads leger e scriver; 
svilup entaifer las classas da piunier tranter l' onn 2009 e l' onn 2011 en las abilitads leger e scriver; 
cumparegliaziun da las 4. classas en las vischnancas da piunier avant l' introducziun dal rumantsch grischun ( l' onn 2009) cun la situaziun suenter l' introducziun dal rumantsch grischun ( l' onn 2011) en las abilitads leger e scriver. 
Per la fin da la 4. classa mussa il studi ch' ils resultats en las abilitads leger e scriver èn bunamain identics en las vischnancas d' idiom ed en las vischnancas da rumantsch grischun. 
Entaifer las 4. classas da las vischnancas da piunier ha la midada da l' idiom al rumantsch grischun gì in effect positiv en las abilitads numnadas. 
En l’abilitad discurrer sa chattan ils resultats da las classas da piunier en media in pau sut las classas d' idiom. 
Il spectrum en tuttas duas gruppas è dentant grond, uschia ch' ins po presumar qua ina ferma influenza d' ulteriurs facturs ( tranter auter la lingua da famiglia, la situaziun sociolinguistica, l' ambient da scola). 
Ils auturs dal studi vegnan a la suandanta conclusiun: " Naginas da nossas analisas fatgas en il rom da l' incumbensa d' evaluaziun na mussan cler e net ch' in tip da scola fiss en general meglier che l' auter. 
" 
Il studi po vegnir consultà en l' internet sut la suandanta adressa: /RM/instituziuns/administraziun/ekud/avs/projects/RumantschGrischun/Seiten/default.aspx 
Communicaziun da la regenza dals 27 d'october 2011
La regenza grischuna ha approvà il project d' exposiziun per il sviament da Schmitten. 
Tras quel vegn meglierada considerablamain la qualitad da viver en il center dal vitg da Schmitten. 
Ultra da quai ha la regenza revedì – a chaschun da sia ultima sesida – las prescripziuns da pestga ed engaschà in cumissari da la regenza per la vischnanca da Mesauc. 
Il sviament da Schmitten po vegnir realisà 
La regenza grischuna ha approvà il project d' exposiziun per il sviament al sid da Schmitten. 
Suenter avair fatg ina consideraziun cumplessiva dals interess attribuescha ella dapli impurtanza a l' augment da la qualitad d' abitar e da la valur dal maletg dal center dal vitg da Schmitten che a las influenzas negativas dal project dal sviament. 
Gia dapi blers onns resenta la populaziun da Schmittan la grevezza tras il traffic da transit sco insupportabla. 
En las vias stretgas e malsurvesaivlas da Schmitten sa furman regularmain colonnas, ed il traffic pesant chaschuna schizunt donns vi d' edifizis. 
Sin l' entir traject entaifer il vitg manca ultra da quai in passape. Las pedunas ed ils peduns sco er las abitantas ed ils abitants èn exponids senza protecziun al traffic sin via. 
Gia pli baud han ins discussiunà davart differentas variantas da sviar il traffic al nord dal vitg e da far adattaziuns entaifer il vitg. 
Quellas n' èn dentant betg vegnidas acceptadas. 
Silsuenter han ins elavurà in project per in sviament d' ina lunghezza da 2' 270 meters al sid dal vitg. 
Il sviament banduna la via da la Landwasser en il sectur da Valtära, traversa la foppa champestra Annawisa sin l' autezza dal terren fin a l' aual da Schmitten e maina il traffic enturn l' abitadi dad Osterhubel. 
Alura maina la via per lung dal con da Guot. 
La finala ascenda ella sut Parfurgga puspè siador en la via da la Landwasser. 
La fin da l' onn 2010 è il project dal sviament inclusiv il rapport davart la cumpatibilitad ecologica, l' adattaziun dal plan directiv chantunal e la runcada vegnì exponì publicamain en la vischnanca da Schmitten. 
En las posiziuns ed en las protestas hai dà reacziuns cuntradictoricas. 
En ina petiziun beneventan var 65 pertschient da las abitantas e dals abitants cun dretg da votar il sviament al sid da Schmitten. 
Ils arguments cunter il sviament èn la fragmentaziun da la cuntrada da terrassas e dal spazi da recreaziun, l' influenza negativa sin il maletg dal vitg e da la cuntrada ed il disturbi da l' agricultura sco er dals spazis da viver da differentas spezias d' animals. 
En il rapport davart la cumpatibilitad ecologica vegnan descrittas bleras mesiras da cumpensaziun a favur da la natira e da la cuntrada. 
En in rapport da giudicament pretenda il post spezialisà chantunal per la protecziun da l' ambient mesiras da cumpensaziun supplementaras che van anc in pass pli lunsch en cas ch' il project dal sviament vegn realisà. 
Pervia da las posiziuns e da las protestas cuntradictoricas ha la regenza fatg ina consideraziun dals interess cumplessiva sco basa per sia decisiun d' approvaziun. 
Ella è conscienta che la realisaziun dal project chaschuna ina intervenziun en ils spazis da viver ed en la cuntrada. Perquai ston vegnir exequidas stringentamain tut las mesiras da cumpensaziun. 
Tut en tut attribuescha la regenza dentant dapli impurtanza a l' augment da la qualitad d' abitar e da la valur dal maletg dal center dal vitg da Schmitten che a las influenzas negativas dal project dal sviament. 
Ensemen cun l' approvaziun dal project da vias dat la regenza er il consentiment per runcar il guaud e per adattar il plan directiv chantunal. 
Ils custs totals vegnan calculads cun var 17 milliuns francs, inclusiv las expensas per las mesiras da cumpensaziun. 
I vegn fatg quint cun in temp da construcziun da 2 fin 3 onns. 
( /RM/instituziuns/administraziun/bvfd/tba/surdanus/Seiten/default.aspx) 
La pestga en ils lais vegn prolungada 
La stagiun da pestga en ils lais vegn prolungada per 1 mais. 
La regenza grischuna ha adattà las prescripziuns da pestga ed acceptà uschia in giavisch dals circuls turistics. 
La stagiun principala da pestga cumenza il 1. da matg e dura en auas stagnantas da nov fin e cun ils 15 d' october ( fin ussa fin ils 15 da settember). 
La prolungaziun da la stagiun da pestga na vala dentant betg en lais, nua ch' i sa chattan l' atun las plazzas da fregar impurtantas per il sistem d' auas. 
En auas currentas dura la stagiun da pestga vinavant fin e cun ils 15 da settember. 
Mantegnì vegn er il traject dal Rain alpin, nua ch' i dastga vegnir pestgà tenor il dretg vertent a partir dal 1. da favrer. 
Il medem vala per la zona da protecziun per las litschalas en Engiadin' ota. 
Per proteger las litschalas cumenza la stagiun da pestga là pir il 1. da zercladur. 
Da nov vegn scumandada la pestga da litschalas en l' intschess da la Moesa. 
Ulteriuras novas prescripziuns èn vegnidas relaschadas areguard las mesiras dals peschs che vegnan pigliads ed areguard la pestga d' exercizi. 
Il scumond da pestgar il di da la rogaziun federala è vegnì abolì. 
Las disposiziuns per tractar ils peschs en moda adequata èn vegnidas precisadas parzialmain. 
Pitschnas adattaziuns hai dà en connex cun la determinaziun da las zonas da protecziun. 
Parzialmain cumplettada ed adattada è la finala vegnida la glista da las multas disciplinaras. 
Las prescripziuns da pestga revedidas vegnan inoltradas a la confederaziun per l' approvaziun. 
Nominà in cumissari da la regenza per Mesauc 
La regenza grischuna ha decidì d' engaschar in cumissari da la regenza per la vischnanca da Mesauc. 
Questa mesira ha la regenza prendì, perquai che la suprastanza communala da Mesauc n' è betg pli abla da decider dapi ils 12 da settember 2011. La constituziun communala fixescha dentant che l' abilitad da decider è mo dada, sche tut ils commembers da la suprastanza en uffizi èn preschents. 
La decisiun da la regenza sa basa sin ina proposta da la cumissiun da gestiun communala d' engaschar in cumissari da la regenza. 
A chaschun d' ina discussiun ils 17 d' october 2011 è l' entira suprastanza communala s' exprimida a favur da questa mesira. La cumissiun da gestiun da la vischnanca sco er represchentantas e represchentants da l' uffizi da vischnancas èn stads preschents a questa discussiun. 
L' engaschament d' in cumissari da la regenza senza cumpetenza da decisiun è la mesira la pli moderada en questa chaussa per restituir l' abilitad d' agir da la suprastanza communala. 
Sco cumissari da la regenza vegn mess en uffizi l' advocat e deputà Mirco Rosa da Lostallo. 
La mesira è limitada temporarmain fin la fin da l' onn 2011. 
La regenza regla las indemnisaziuns per la tgira 
La regenza ha fixà las tariffas per la tgira acuta e transitorica en chasas da persunas attempadas e da tgira sco er en gruppas da tgira en il chantun Grischun. 
Las tariffas sa drizzan tenor custs da 0.95 francs per minuta da tgira e tenor la durada dal basegn da tgira per di ( il stgalim minimal 1 correspunda al basegn da tgira da fin a 20 minutas per di, il stgalim maximal 12 al basegn da tgira da passa 220 minutas). 
Da l' assicuranza obligatorica per la tgira da persunas malsaunas resultan pia custs da 4.30 francs ( stgalim 1) fin a 98.30 francs per di da tgira ( stgalim 12) per las assicuranzas da malsauns. 
Quai correspunda ad ina part dals custs da 45 pertschient. 
La part dal maun public importa 55 pertschient. 
La regenza grischuna ha stuì fixar las tariffas, perquai che la federaziun grischuna " chasas ed ospitals " e las assicuranzas da malsauns ch' èn affiliadas a tarifsuisse n' èn betg vegnidas da sa cunvegnir en las tractativas davart las tariffas per il 1. da schaner 2011. 
Da vischnancas e da regiuns 
Avras: La revisiun parziala da la lescha da construcziun, concludida da la vischnanca dad Avras il 1. da fanadur 2011, vegn approvada. 
Regiun Valposchiavo: L' ordinaziun davart l' elavuraziun da la planisaziun directiva regiunala da la Val Puschlav ch' è vegnida concludida da questa regiun ils 23 da mars 2011, vegn approvada. 
Ruschein: Cun resalva che la confederaziun paja sia contribuziun garantida, vegn concedida a la vischnanca da Ruschein ina contribuziun chantunala da maximalmain 212' 970 francs per renovar las vias champestras principalas. 
Projects da vias 
La regenza ha approvà totalmain 5' 900' 000 francs per construir e per sanar il suandant traject da via: 
- via sursilvana: lavurs d' impressari, Trin Mulin – Felsbach 
Buna chatscha auta 2011
Il resultat da la chatscha auta da quest onn è fitg bun. 
Las chatschadras ed ils chatschaders èn per gronda part cuntents cun la preda da tschiervs e da chavriels sur la media, dentant cun differenzas regiunalas. 
Ils plans da prelevaziun per ils tschiervs e per ils chavriels èn gia ademplids en pliras regiuns. 
Ils effectivs da selvaschina ch' èn gronds pervia da l' enviern miaivel da l' onn passà ston vegnir adattads a la capacitad da lur quartiers d' enviern. 
Il settember passà è stà in dals pli chauds da la seria da mesiraziuns da blers onns. 
L' aura da stad da l' emprima emna ha procurà per ina bilantscha plitgunsch magra da l' emprima mesadad da la chatscha. 
A la fin da l' interrupziun da la chatscha d' ina emna hai dà blera naiv en tut il chantun fin giu en las autezzas mesaunas. 
Las relaziuns d' enviern colliadas cun in cumenzament prematur da la chalira dals tschiervs han procurà il cumenzament da la segunda fasa da la chatscha per relaziuns excellentas per las chatschadras e per ils chatschaders da tschiervs, da l' autra vart per cundiziuns engrevgiadas per las chatschadras e per ils chatschaders da chamutschs. 
En la cumparegliaziun da plirs onns ha la chatscha da quest onn gì resultats fitg buns tar ils tschiervs e tar ils chavriels e resultats cleramain sut la media tar ils chamutschs. 
5' 554 chatschadras e chatschaders ( 162 èn dunnas) èn sa participads a la chatscha auta grischuna 2011. 
Quai èn 122 dapli che l' onn passà. 
Chatscha da tschiervs: sajettà memia paucs animals feminins malgrà relaziuns idealas 
Cun bunamain 3' 700 tschiervs sajettads sin la chatscha auta grischuna è vegnì realisà il resultat il segund meglier da tut ils resultats ch' èn vegnids realisads enfin ussa. 
Il dumber da tschiervs sajettads variescha dentant da regiun a regiun. 
In sguard enavos sin ils ultims 20 onns chatscha auta mussa ch' igl è vegnida realisada ina nova preda da record en las regiuns Surselva, Term bel, Grischun central, Sent-Ftan, Favugn e Scanvetg. 
En las vals dal sid dal Grischun hai plitgunsch dà chatschas da tschiervs medias, uschia er a Tavau. 
Las relaziuns da vegetaziun avanzadas, in cumenzament plitgunsch prematur da la chalira e la cumbinaziun d' ina interrupziun da la chatscha per in' emna e las grondas navadas a la fin da l' interrupziun da la chatscha respectivamain al cumenzament da la segunda fasa da la chatscha auta han procurà per ina buna preda da tschiervs, en tscherts territoris schizunt fitg buna. 
Cun passa 2' 113 taurs-tschierv visavi 1' 567 vatgas-tschierv è la preda fitg dischequilibrada en quai che concerna la relaziun tranter las schlattainas e caracterisada d' in grond surpli tar ils animals masculins. 
Ils effectivs da tschiervs vegnan però regulads sur la part dad animals feminins vi da la populaziun respectivamain sur la prelevaziun dad animals feminins. 
Cun la chatscha d' atun duai quest dischequiliber vegnir curregì, tut tenor il basegn regiunal. 
Chatscha da chavriels buna fin fitg buna 
Il resultat da la chatscha da chavriels sto vegnir designada en tut il chantun sco buna fin fitg buna. 
Pervia da l' enviern miaivel da l' onn passà èn ils effectivs da chavriels stads en tut il chantun pli gronds che ils ultims dus onns. 
Ultra da quai è la chatscha sin chavriels puspè vegnida prolungada da 17 a 21 dis. 
Cun passa 1' 700 bucs-chavriel sajettads è vegnida realisada ina buna preda. 
Cun stgars 1' 000 chavrolas è la preda dad animals feminins cleramain pli bassa. 
Quest dischequiliber da la relaziun tranter las schlattainas sto anc vegnir gulivà en la chatscha d' atun. 
Preda da chamutschs cleramain pli bassa ch' ils ultims onns 
Per l' emprima giada dapi l' introducziun dal concept da chamutschs 1990 sa chatta la preda sut 3' 000 animals sajettads. 
D' ina vart è quai intenziunà, da l' autra vart è quai il resultat da premissas plitgunsch disfavuraivlas per la chatscha da chamutschs. 
Pervia dal regress dals effectivs da chamutschs en grondas parts dal Grischun che po vegnir constatà ils ultims 20 onns è il squitsch da chatscha vegnì reducì successivamain ils ultims onns. 
Durant la chatscha auta passada èsi stà permess da chatschar la chaura-chamutsch mo durant 13 dis. 
Cumpareglià cun ils onns precedents èn ils contingents da chamutsch vegnids reducids. 
Uschia duai vegnir evità che la chatscha chaschunia in svilup negativ dals effectivs da chamutschs. 
Las consequenzas da questas correcturas da la chatscha da chamutschs èn stadas ina preda in pau pli pitschna ch' ils dus onns precedents, ma ina preda ch' è equilibrada concernent la schlattaina e concernent las classas da vegliadetgna. 
Total 
masculin 
feminin 
relaziun m/f 
Tschiervs 
3‘680 ( 3‘094) 
2‘113 ( 1’711) 
1‘567 ( 1' 383) 
1: 0.74 ( 0.81) 
Chavriels 
2‘715 ( 2' 133) 
1‘727 ( 1' 362) 
988 ( 771) 
1: 0.57 ( 0.57) 
Chamutschs 
2‘779 ( 3' 124) 
1‘388 ( 1' 656) 
1‘391 ( 1‘468) 
1: 1.00 ( 0.89) 
Portgs selvadis 
12 ( 3) 
7 ( 3) 
5 ( 0) 
Total selvaschina d' ungla: 
9' 186 ( 8' 354) 
muntanellas: 
5' 061 ( 5' 709) 
Ils gronds effectivs da tschiervs e da chavriels pretendan ina realisaziun consequenta da la planisaziun da la chatscha 
En pliras regiuns è il plan da prelevaziun da tschiervs gia ademplì grazia al grond dumber da tschiervs sajettads durant la chatscha auta. 
Las chatschas d' atun las pli grondas ston vegnir fatgas ina giada dapli en ils conturns dal Parc naziunal ed en la Mesolcina. 
En cas dal chavriel sa concentreschan questas intervenziuns anc necessarias oravant tut sin la vart dal nord da las Alps. 
Cuntrari als chamutschs ed als capricorns han ils effectivs da tschiervs e da chavriels ina gronda prestaziun da reproducziun. 
L' effectiv da primavaira da questas duas spezias crescha annualmain per bundant in terz fin l' atun. 
Per il tschierv signifitgescha quai in augment annual da var 5' 000 animals. 
D' ina dimensiun correspundenta sto esser il dumber d' animals sajettads per cuntanscher almain ina stabilisaziun dals effectivs da tschiervs en il chantun. 
Ultra da quai ha l' enviern passà miaivel pretendì mo paucas perditas. 
Correspundentamain autas èn stadas las cifras da l' effectiv ch' èn vegnidas eruidas la primavaira. 
La chatscha d' atun vul adattar ils effectivs da selvaschina a lur quartiers d' enviern. 
Uschia vegn realisada la mesira da tgira la pli impurtanta, numnadamain d' adattar la grondezza d' in effectiv da selvaschina a la capacitad da ses spazi da viver. 
En la Mesolcina vegnan er sajettads portgs selvadis durant la chatscha d' atun. 
Per la chatscha d' atun èn s' annunziads 2' 400 chatschadras e chatschaders che adempleschan ina incumbensa impurtanta cun adattar ils effectivs da selvaschina a lur quartiers d' enviern. 
Cun ina chatscha consequenta vegnan er reducids respectivamain impedids donns vi dal guaud e vi da culturas agriculas. 
Di naziunal da l'avegnir: Mattas e mats scuvran la ritgezza dal mund professiunal
Per la segunda giada vegn gievgia, ils 10 da november 2011, realisà l' anteriur di da la figlia sco di naziunal da l' avegnir per mattas e per mats er en il chantun Grischun. 
Omaduas schlattainas èn envidadas da dar in sguard a la vita professiunala ritga e vasta e d' engrondir cun curaschi lur orizont da la tscherna professiunala. 
" Jau hai tut las schanzas " e " Mattas e mats han oz las medemas pussaivladads da scolaziun " – cur ch' i sa tracta da la tscherna da professiun da las persunas giuvnas, èn questas opiniuns fermamain derasadas. 
Ma sch' ins dat in sguard concret a las statisticas da scolaziun, è il maletg relativ: En il chantun Grischun èn sa concentradas l' onn passà 70% da las mattas sin 5 professiuns, tut professiuns socialas e communicativas. 
I na fa pia betg surstar, che bleras mattas n' han betg chattà ina plazza d' emprendissadi per la professiun giavischada e che 19% dad ellas ha stuì absolver in onn intermediar. 
Ils mats percunter han tschernì d' in spectrum professiunal bler pli vast, quasi tuts han chattà ina plazza d' emprendissadi, ma er els èn sa restrenschids en lur tscherna, en moda che la pli gronda part dad els è sa decidida per ina professiun tecnica u da mastergn. 
Cun excepziun da paucas professiuns che stevan libras ad omaduas varts, ha il mund da las professiuns anc fermamain ina structura bilaterala cun ina vart masculina ed ina vart feminina. 
Il di da l' avegnir avra las portas: Mattas e mats èn envidads da far pass curaschus vers professiuns nunenconuschentas, ubain ensemen cun ina persuna da referenza creschida, en in manaschi ubain cun sa participar ad in project captivant. 
Els pon experimentar en novs champs nunenconuschents, far experientschas, engrondir lur orizont e tscherner pli tard d' ina paletta da professiuns pli ritga. 
La tscherna daventa ina tscherna per propi. 
Chaussas atipicas na datti betg 
Tut las scolas da la citad da Cuira sa participeschan al di da l' avegnir, bleras autras vischnancas e numerusas persunas d' instrucziun engaschadas vegnan er a sa participar. 
Er quest onn datti ina schelta da projects interessants per las scolaras e per ils scolars. 
Tar la firma Würth ITensis hai num per exempel " Informatica per mattas via! 
": Duas professiunistas giuvnas introduceschan las mattas en la professiun da l' avegnir " informaticra ". 
Tar la IBW pon mattas er fufragnar tar l' informatica. 
Mats da lur vart han la pussaivladad d' experimentar in di en ina canorta d' uffants u en ina chasa da persunas attempadas. 
Quest onn avra per l' emprima giada er la scola auta da pedagogia dal Grischun sias portas per mats interessads: Tenor la devisa " L' avantmezdi student a la scola auta – il suentermezdi persuna d' instrucziun d' ina classa " pon els percurrer a temp accelerà ina scolaziun da persuna d' instrucziun e dastgan star gia il suentermezdi sezs sco magisters davant ina classa. 
Ulteriuras infurmaziuns detagliadas chattan tut las parts interessadas – geniturs, manaschis d' emprendissadi e persunas d' instrucziun – sut http://www.nationalerzukunftstag.ch. 
Er il post da stab per l' egualitad da las schanzas dal chantun Grischun stat a disposiziun per ulteriuras infurmaziuns. 
Il martgà d'investiziun dal Liechtenstein sco schanza per fundaturs d'interpresas
Dals 6 als 9 da november 2011 ha lieu a Vaduz il segund martgà d' investiziun dal Liechtenstein. 
A questa occurrenza vegnan preschentadas innovaziuns ed ideas empermettentas ad investiders potenzials. 
Er interprendidras ed interprendiders grischuns pon profitar da la schanza per sa preschentar a questa occurrenza. 
En differents secturs tgira il chantun Grischun ina stretga collavuraziun cun il principadi da Liechtenstein, en spezial er en il sectur da la promoziun da l' innovaziun sco er dal transfer da savida e da tecnologia. 
La garanzia per finanziar innovaziuns è en quest connex in factur da success impurtant. 
Savens sa vesan fundaturs d' interpresas innovativs confruntads cun il problem da chattar il chapital d' investiziun necessari. 
Quai ha per consequenza che innovaziuns ed ideas empermettentas stagneschan en la fasa iniziala u na pon betg vegnir realisadas. 
Il martgà d' investiziun dal Liechtenstein duai far frunt a quest svilup. 
A l' occurrenza che ha lieu dals 6 als 9 da november 2011 en las localitads da l' universitad dal Liechtenstein a Vaduz sa scuntran investiders potenzials ed interprendiders che tschertgan chapital. 
Ils fundaders d' interpresas preschentan sasez e lur projects davant ils investiders e davant in vast public da perits. 
En il center stattan dumondas da finanziaziun. 
Il focus è drizzà sin il metter a disposiziun agen chapital per interpresas. 
Ultra da las preschentaziuns sa porschan pussaivladads per " far raits ", uschia per exempel en discurs singuls arrandschads, en las pausas sco er a l' ur da las occurrenzas da la saira. 
Investiders da renum èn preschents al lieu 
Il martgà d' investiziun dal Liechtenstein extenda il potenzial dal " private equity " sur ils cunfins naziunals or e promova uschia la creschientscha d' interpresas innovativas europeicas. 
Uschia pon ils organisaturs gia communitgar la conferma da plirs concerns gronds europeics da renum mundial che vulessan laschar sa persvader al lieu d' innovaziuns e d' ideas empermettentas ( per exempel Aster Capital, Blumberg Ventures, Robert Bosch, Mountain Group ed ABB Technology). 
Ultra dal contact direct d' interpresas e d' investiders stattan en il center er differents referats da represchentantas e da represchentants impurtants d' interpresas che han lur domicil en il Liechtenstein. 
Annunzias per il martgà d' investiziun dal Liechtenstein prenda encunter il center dad IPM da l' universitad dal Liechtenstein ( e-mail simone.frick@kmu-zentrum.li tel. 00423'265'12'75). 
Tant investiders pussaivels resp. finanziaders sco er interprendidras ed interprendiders cun ideas innovativas u singuls start-ups èn envidads da profitar da questa schanza. 
Ulteriuras infurmaziuns survegnan ins en l' internet sut http://www.kmu-zentrum.li u sut http://www.europeanventuremarket.com. 
Communicaziun da la regenza dals 3 da november 2011
La regenza grischuna ha relaschà ina nova glista da las chasas da tgira. 
La glista infurmescha davart las chasas da persunas attempadas e da tgira che dastgan quintar giu lur prestaziuns e mussa il basegn actual da letgs da tgira tenor regiun. 
En sia ultima sesida ha la regenza ultra da quai tractà diversas fatschentas communalas e regiunalas. 
Deliberà la nova glista da las chasas da tgira dal Grischun 
A partir dal 1. da schaner 2012 vala ina nova glista da las chasas da tgira per il chantun Grischun. 
La regenza grischuna ha relaschà la glista per quest termin. 
La glista da las chasas da tgira è l' instrument da planisaziun e da direcziun central en il sectur staziunar. 
D' ina vart duai vegnir garantida la segirezza dal provediment en tut il chantun. 
Da l' autra vart na duain vegnir stgaffidas naginas surcapacitads. 
Cun inscriver ina chasa da persunas attempadas e da tgira respectivamain ina gruppa da tgira en la glista ha l' instituziun respectiva il dretg da quintar giu cun l' assicuranza obligatorica per la tgira da malsauns prestaziuns da tgira e prestaziuns da la tgira acuta e transitorica maximalmain en la dimensiun da las capacitads fixadas ( letgs da tgira). 
Il medem mument han questas instituziuns il dretg da survegnir contribuziuns da prestaziun dal chantun e da las vischnancas. 
Il basegn da letgs da tgira per regiun è vegnì fixà l' onn 2010 en la planisaziun generala chantunala da las chasas da tgira. 
En 16 da 19 regiuns da planisaziun è il dumber da letgs actuals pli pitschen ch' il dumber da letgs previs. 
En questas regiuns han perquai tut ils letgs da tgira actuals pudì vegnir inscrits en la glista da las chasas da tgira. 
En trais regiuns da planisaziun datti ina surcapacitad ( Cadi Sursassiala, Cadi Sutsassiala e Bregaglia). 
Il dumber da letgs actuals è en questas trais regiuns per part considerablamain pli grond ch' il dumber da letgs previs, uschia che betg pli tut ils letgs da tgira na cumparan sin la glista da las chasas da tgira. 
Tut en tut dispona il chantun da 2' 352 letgs da tgira. 
/DE/Medien/Mitteilungen/MMStaka/DokumenteMM2011/Pflegeheimliste_2012-neu.pdf 
La lescha per promover la tgira da persunas malsaunas entra en vigur il 1. da schaner 2012 
La revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas) ch' il cussegl grond ha concludì ils 16 da zercladur 2011 vegn messa en vigur per il 1. da schaner 2012. 
La regenza ha fixà l' entrada en vigur sin quest termin ensemen cun ina revisiun parziala da l' ordinaziun respectiva. 
Cun la nova lescha per promover la tgira da persunas malsaunas vegnan realisadas sin plaun chantunal prescripziuns federalas che concernan il sectur da la finanziaziun dals ospitals. 
Da vischnancas e da regiuns 
Ramosch / Tschlin: La cunvegna ch' è vegnida concludida ils 21 d' october 2011 da las vischnancas da Ramosch e da Tschlin per fusiunar las vischnancas per il 1. da schaner 2013 a la nova vischnanca da Valsot vegn approvada. 
La fusiun da questas vischnancas sto vegnir concludida dal cussegl grond. 
Filisur / Bravuogn: La revisiun parziala da la planisaziun locala ch' è vegnida concludida da las vischnancas da Filisur e da Bravuogn ils 20 da matg 2010 e che sa referescha ad in project ( chava da crappa Farrirola) vegn approvada. 
Flem: Il plan d' areal " Plaids ", concludì da la vischnanca da Flem ils 30 d' avust 2011, vegn approvà. 
Rueun: Per la meglieraziun generala vegn garantida a la vischnanca da Rueun supplementarmain ina contribuziun chantunala da maximalmain 900' 000 francs. 
S. Martin: Per la meglieraziun generala vegn garantida a la vischnanca da S. Martin supplementarmain ina contribuziun chantunala da maximalmain 628' 000 francs. 
Contribuziuns chantunalas a differentas instituziuns 
Instituziun purtadra da la chasa da dimora e da tgira Plaids a Flem: Per restructurar e per engrondir la chasa da dimora e da tgira Plaids a Flem vegn deliberada ina contribuziun chantunala d' investiziun da totalmain 2' 440' 000 francs. 
Projects da vias 
La regenza ha approvà totalmain 2' 020' 000 francs per construir e per sanar ils suandants trajects da vias: 
- via da la Lumnezia: lavurs d' impressari, Quadras – Val Pilac – Nisals 
- via da St. Antönien: lavurs d' impressari e da cuvrida, Badüsli 
- via da Stugl: lavurs d' impressari, Latsch – Stugl 
Plazza aviatica regiunala da Samedan: Las basas da planisaziun per ina nova procedura d'atterrament e per in svilup da l'areal en etappas èn avant maun
Pervia da l' impurtanza per il turissem e per l' economia publica s' occupan dapi l' avust 2010 represchentants da la regenza chantunala, da las vischnancas da l' Engiadin' ota, dal circul d' Engiadin' ota, da l' organisaziun turistica Engiadina San Murezzan, da l' Engadin Airport SA sco er d' experts d' aviatica cun il futur da la plazza aviatica regiunala da Samedan. 
A chaschun da lur ultima sesida dals 26 d' october 2011 ha la gruppa directiva pudì prender enconuschientscha da las basas da planisaziun cumplessivas concernent ina procedura d' atterrament sustegnida d' instruments sco er d' in plan da svilup en etappas. 
Ina gruppa da lavur che sa cumpona d' experts ha sclerì ils ultims mais – per incumbensa da la gruppa directiva – en discurs intensivs cun differents experts ( tranter auter er cun l' uffizi federal d' aviatica civila, cun la controlla dal traffic aviatic Skyguide e cun la plazza aviatica da Turitg) tge proceduras d' atterrament pussaivlas che pudessan gidar ad augmentar la fidaivladad e la disponibladad da la plazza aviatica e tge consequenzas che quai avess per il masterplan e per las investiziuns. 
Ultra da quai ha la gruppa da lavur elavurà ina basa da planisaziun tecnica ( masterplan) per il svilup futur pussaivel da la plazza aviatica. 
Quest plan permettess al maun public da far las investiziuns ch' èn stringentamain necessarias a curta vista, a vista mesauna ed a lunga vista e da pussibilitar il medem mument in svilup a lunga vista che tegna quint dals basegns da la plazza aviatica. 
Las basas ch' èn ussa avant maun servan d' ina vart ad adattar la planisaziun locala da l' Engiadin' ota e la planisaziun locala da las vischnancas da staziunament. 
Da l' autra vart pon vegnir tractadas sin questa basa er projects pussaivels d' engrondiment e d' extensiun cun la guardia aviatica svizra da salvament Rega e cun ulteriuras interpresas d' helicopter. 
Proposta da finanziaziun vegn elavurada 
Suenter che las basas tecnicas necessarias èn avant maun, vegn elavurada en ina proxima fasa ina proposta concreta d' organisaziun e da finanziaziun. Sin basa da quella vegn alura formulada la decisiun definitiva davart las variantas per mauns dals gremis politics. 
Questas lavurs sco er il giudicament dals aspects ils pli impurtants da la persistenza èn vegnids incumbensads da la gruppa directiva a chaschun da la sesida dals 26 d' october 2011. 
La cumissiun per giustia beneventa il project concernent il dretg da protecziun da l'uffant e da creschids
La cumissiun per giustia e segirezza dal cussegl grond ha predeliberà la missiva davart la realisaziun dal nov dretg da protecziun da l' uffant e da creschids. 
Ella propona al cussegl grond d' approvar il project cun intginas midadas la sessiun da december vegninta. 
Durant dus dis da sesida, sut il presidi dal commember dal cussegl grond Luca Tenchio ed en preschientscha da la vicepresidenta da la regenza Barbara Janom Steiner sco er d' ulteriurs commembers da l' administraziun, ha la cumissiun per giustia e segirezza predeliberà la proposta da la regenza per concepir la revisiun totala dal dretg tutelar dal Grischun e deliberà ella per mauns dal cussegl grond. 
Il nov dretg da protecziun da l' uffant e da creschids concludì da la confederaziun che entra en vigur il 1. da schaner 2013 ha per consequenza ch' ina organisaziun d' autoritads dal tuttafatg nova sto vegnir creada sin plaun chantunal. 
L' organisaziun tutelara vertenta vegn abolida e – en correspundenza cun la proposta da la regenza – remplazzada tras novas structuras. 
Per la cumissiun n' èsi mai stà en dumonda da betg entrar en la missiva. 
Ella sustegna er unanimamain las 5 autoritads autonomas da protecziun da l' uffant e da creschids ( APUC) proponidas da la regenza che duain vegnir finanziadas da nov dal chantun e che remplazzan las 17 autoritads tutelaras vertentas. 
Las avugadias uffizialas vegnan remplazzadas tras las uschenumnadas assistenzas professiunalas. 
La cumissiun è per gronda part suandada l' opiniun da la regenza, tenor la quala las assistenzas professiunalas duain appartegnair da nov al champ da cumpetenza da la regiun e betg pli dal circul. 
En reguard finanzial ha quai per consequenza che las assistenzas professiunalas vegnan finanziadas da las vischnancas sco enfin ussa. 
Sut quest aspect pretenda ina minoritad da la cumissiun da chantunalisar er las assistenzas professiunalas. 
Dumonda da surveglianza contestada 
La cumissiun era malperina concernent la dumonda da princip, tge autoritad che stoppia surpigliar la surveglianza da las APUC. 
Ina pitschna maioritad è suandada la proposta da la regenza, la quala resguarda la surveglianza sco ina incumbensa administrativa e vul attribuir quella pervia da quai a sasezza. 
Ina ferma minoritad vuless percunter surdar la surveglianza a la dretgira chantunala. 
La finala vegn il cussegl grond a stuair respunder liantamain questa dumonda. 
Dal rest è la cumissiun suandada unanimamain – cun in pèr paucas pitschnas midadas – las propostas da la regenza. 
Suenter ina debatta detagliada ha la cumissiun decidì unanimamain da proponer al cussegl grond d' acceptar quest project che cumpiglia – ultra d' ina revisiun parziala da la lescha introductiva tar il cudesch civil svizzer – er ina revisiun parziala da la constituziun chantunala e l' adattaziun da differentas ordinaziuns dal cussegl grond. 
Communicaziun da la regenza dals 10 da november 2011
Martin Schmid sa retira sco commember da la regenza grischuna per il cumenzament da la sessiun d' enviern 2011 da las chombras federalas. 
A chaschun da sia ultima sesida ha la regenza prendì enconuschientscha da sia demissiun e fixà in' elecziun substitutiva. 
Plinavant ha la regenza approvà ina refurma da la scolaziun a las scolas medias commerzialas. 
Elecziun substitutiva e votaziun davart ina iniziativa dal pievel ils 29 da schaner 2012 
A chaschun da l' ultima sesida da la regenza grischuna ha il president da la regenza Martin Schmid communitgà ch' el demissiuneschia ordaifer il termin, e quai per ils 5 da december 2011. 
Quel di cumenza a Berna la sessiun d' enviern da las chombras federalas, ed a quella vegn Martin Schmid a sa participar sco cusseglier dals chantuns, suenter ch' el è vegnì elegì dal pievel grischun ils 23 d' october 2011 per la perioda d' uffizi 2011 fin 2015. 
La perioda d' uffizi ordinaria da la commembra e dals commembers da la regenza dura anc fin la fin da l' onn 2014. 
En cas d' in post vacant sto la regenza ordinar in' elecziun substitutiva per il rest da la perioda d' uffizi. 
Sco gia fixà ordavant ha l' elecziun substitutiva lieu ils 29 da schaner 2012. 
Quel di vegni er anc votà davart l' iniziativa chantunala dal pievel cunter birocrazia e reglamentaziuns nunnecessarias. 
Nova scolaziun a las scolas medias commerzialas 
La scolaziun a las scolas medias commerzialas en il chantun Grischun vegn refurmada ed adattada a la legislaziun federala. 
La regenza grischuna ha fatg ina revisiun totala da l' ordinaziun davart la scola media commerziala. 
Cuntrari a la regulaziun vertenta na survegnan las absolventas ed ils absolvents da las scolas medias commerzialas betg pli in diplom da commerzi renconuschì da la confederaziun suenter la scolaziun da trais onns. 
L' onn da praticum, che ha lieu suenter quests trais onns, è da nov ina part integrala da la scolaziun. 
Quella vegn terminada suenter quatter onns cun l' attestat federal da qualificaziun ( AFQ) da commerzianta/commerziant, furmaziun extendida, e cun la maturitad professiunala commerziala. 
La refurma vegn realisada durant ils onns da scola 2011/2012 fin 2014/2015. 
Pervia da las novas prescripziuns da la confederaziun han l' urari ed ils plans d' instrucziun da las scolas medias commerzialas stuì vegnir repassads cumplettamain. 
Dal nov concept da scolaziun divergescha la scola media commerziala da la fundaziun Gimnasi da sport a Tavau. 
Questa scola porscha il model d' ina scolaziun integrada che finescha cun l' AFQ, furmaziun extendida, senza maturitad professiunala. 
" New World " per il Grischun 
Las scolaras ed ils scolars dal Grischun vegnan ad emprender englais cun il medem med d' instrucziun sco lur collegas da la Svizra dal nordvest. 
Il chantun Grischun sa participescha ad in project da scola dals chantuns Berna, Basilea-Citad, Basilea-Champagna, Friburg, Soloturn e Vallais e surpiglia – tenor il conclus da la regenza – il nov med d' instrucziun obligatoric d' englais " New World " da la chasa editura Klett und Balmer per la 5. fin 9. classa. 
L' instrucziun d' englais che cumenza a partir da la 5. classa primara vegn introducida per l' onn da scola 2012/2013. 
Englais sco segunda lingua estra obligatorica è vegnì concludì dal cussegl grond l' onn 2008 en il rom d' ina revisiun parziala da la lescha da scola. 
Contribuziun per il studi consecutiv davart la colliaziun da viafier tranter l' Engiadina ed il Vnuost 
La regenza grischuna sustegna in ulteriur studi da project davart la colliaziun da viafier tranter l' Engiadina ed il Vnuost ( Italia). 
Quest studi duai en emprima lingia sclerir il niz per l' economia publica ed il trassé da la colliaziun da viafier. 
En il rom dal program Interreg IV sa participescha il chantun Grischun cun ina contribuziun da 75 pertschient als custs da l' emprima fasa d' elavuraziun dal project da viafier. 
Als purtaders dal project vegn concedì in pajament da 180' 000 francs. 
Il project d' ina colliaziun da viafier tranter l' Engiadina ed il Vnuost ha l' intent da serrar ina largia en la rait da viafier da l' Europa. 
La lingia da viafier duai colliar dus spazis economics e culturals impurtants – la Svizra bassa cun Venezia/Italia dal nord sco er il Grischun cun il Tirol dal sid – ed integrar la rait da viafier dal Grischun en la rait da viafier da l' Europa. 
La realisabladad da quest project è gia vegnida sclerida l' onn 2006. 
L' onn 2009 han il departament da traffic da la provinza autonoma Bulsaun/Tirol dal sid e la corporaziun regiunala Engiadina bassa-Val Müstair inoltrà in project consecutiv. 
Da vischnancas e da regiuns 
Grüsch: Ils novs statuts dal consorzi per aua persa dal Partenz davant vegnan approvads. 
Guarda: La revisiun parziala da la planisaziun locala, concludida da la vischnanca da Guarda ils 7 da zercladur 2011, vegn approvada. 
Samignun: Per il project " Lavuratori communal da Samignun " da la vischnanca da Samignun vegn garantida ina contribuziun da maximalmain 258' 500 francs. 
Contribuziuns chantunalas a differentas instituziuns 
Cavegn SA a Landquart: Per renovar ils binaris da colliaziun da la firma Christian Cavegn SA a Landquart vegn garantida ina contribuziun chantunala da maximalmain 152' 728 francs. 
Projects da vias 
La regenza ha approvà 450' 000 francs per lavurs da construcziun sin il suandant traject: 
- via da l' Alvra: lavurs d' impressari e da cuvrida, Tranter ils Craps – Punt Ota 
La cumissiun per furmaziun e cultura ha predeliberà la missiva tar la revisiun totala da la lescha da scola per mauns dal cussegl grond
La cumissiun dal cussegl grond per furmaziun e cultura ha predeliberà la missiva da la regenza tar la revisiun totala da la lescha davart las scolas popularas dal chantun Grischun ( lescha da scola). 
Cun intginas propostas divergentas recumonda ella al cussegl grond d' acceptar il project. 
Cun la missiva tar la revisiun totala da la lescha da scola propona la regenza grischuna da repassar en moda cumplessiva il cuntegn e la furma da la lescha vertenta. 
Uschia duai vegnir stgaffida ina basa, cun la quala la scola populara dal Grischun po far frunt a sfidas futuras confurm al temp ed a la situaziun. 
La cumissiun dal cussegl grond per furmaziun e cultura ha predeliberà il project sut il presidi da la deputada Sandra Locher Benguerel ed en preschientscha dal cusseglier guvernativ Martin Jäger en totalmain 10 sesidas per mauns dal cussegl grond. Ella ha pudì sa persvader da las finamiras menziunadas: Integraziun da la lescha da scolina en la lescha da scola sco er dal sectur che pertutga la pedagogia speziala da la lescha d' impedids en la lescha da scola; mesiras integrativas da la pedagogia speziala; garanzia d' ina instrucziun nuninterrutta l' avantmezdi cun agid d' uras da bloc per la scolina e per la scola primara; ina purschida da structuras dal di confurma al basegn, sch' i dat ina dumonda correspundenta; in augment dal pensum d' instrucziun da 38 a 39 emnas da scola per onn, da maniera ch' il dumber d' uras d' instrucziun per emna sa sbassa, sco er in augment dals salaris inizials per las persunas d' instrucziun. 
La cumissiun è entrada unanimamain en il project, perquai ch' il basegn d' agir è cumprovà e perquai che la missiva tegna quint da quest basegn d' agir. 
Igl è er impurtant da menziunar ch' il project mantegna quai ch' è sa cumprovà, sco en spezial il fatg che la scolina è facultativa e che la scola cumenza a la vegliadetgna da 7 onns. 
La scola populara resta vinavant ina incumbensa communabla dal chantun e da las vischnancas. 
Auzar il stgalim da salari suprem 
Suenter lungas ed intensivas debattas è la cumissiun suandada per gronda part la missiva. 
Igl èn dentant er vegnidas fatgas propostas materialas divergentas. 
Per l' ina concernent in augment dals salaris da las persunas d' instrucziun che surpassass la missiva cun augmentar il stgalim da salari suprem. En questa fatschenta pretenda ina maioritad da la cumissiun 154 pertschient da la tariffa da l' emprim stgalim da salari ed ina minoritad da la cumissiun 150 pertschient ( proposta da la missiva: 142 pertschient). 
Per l' autra propona ina maioritad da la cumissiun da reducir la grondezza da las classas a maximalmain 22 scolaras e scolars ( proposta da la regenza: maximalmain 24), ed ina minoritad da la cumissiun propona da dar ina facilitaziun da vegliadetgna a las persunas d' instrucziun tenor il dretg vertent. 
In' ulteriura minoritad da la cumissiun vuless declerar la scolina per obligatorica. 
Plinavant beneventa la cumissiun la proposta da la Rumantschia concernent ils cudeschs da scola e fa ina proposta respectiva al cussegl grond. 
Tenor la proposta pon meds d' instrucziun en rumantsch vegnir edids tant en rumantsch grischun sco er en ils idioms. 
Ina maioritad da la cumissiun vuless dar dapli paisa a la direcziun da la scola tras ina formulaziun reglamentara ( " per regla ") en la lescha ( proposta da la regenza: formulaziun da natira facultativa [ " po "]). 
Dal rest propona la cumissiun anc intginas paucas adattaziuns da natira formala. 
Las novaziuns che vegnan deliberadas tras la missiva da la regenza chaschunan custs nets supplementars da totalmain circa 4.5 milliuns francs per onn. 
Da quels surpiglia il chantun circa 2 milliuns francs e las vischnancas cun lur instituziuns ch' èn responsablas per la scola circa 2.5 milliuns francs. 
Ulteriurs custs supplementars resultassan, sche las propostas menziunadas concernent la salarisaziun da las persunas d' instrucziun e concernent la grondezza da la classa vegnissan acceptadas dal cussegl grond. 
Per surpigliar ils custs supplementars propona ina maioritad da la cumissiun ina clav da repartiziun da 60% sin donn e cust dal chantun e da 40% sin donn e cust da las vischnancas, ina minoritad da la cumissiun propona da repartir ils custs supplementars mez per in al chantun ed a las vischnancas. 
Il cussegl grond vegn a tractar il project en la proxima sessiun da december. 
La cumissiun dal cussegl grond beneventa la fusiun da las vischnancas dad Igis e da Mastrils
La cumissiun predeliberanta dal cussegl grond s' exprima unanimamain per la fusiun da las vischnancas dad Igis e da Mastrils a la nova vischnanca da Landquart. 
En sia missiva dals 9 d' avust 2011 propona la regenza grischuna al cussegl grond d' approvar la fusiun da las vischnancas dad Igis e da Mastrils a la nova vischnanca da Landquart. 
La fusiun duai vegnir realisada per il 1. da schaner 2012. 
Sut il presidi dal deputà Ludwig Caluori ha la cumissiun predeliberanta dal cussegl grond predeliberà questa fatschenta per mauns dal cussegl grond che la vegn a tractar en la sessiun da december vegninta. 
A la sesida èn stads preschents er il president da la regenza Martin Schmid e la represchentanza da las vischnancas pertutgadas. 
Las votantas ed ils votants dad Igis e da Mastrils han approvà cleramain ils 15 da matg 2011 la fusiun da lur vischnancas a la nova vischnanca da Landquart. 
La cumissiun predeliberanta dal cussegl grond è sa laschada infurmar al lieu da represchentantas e da represchentants da las vischnancas e da las autoritads davart il project da fusiun. Suenter ina debatta detagliada ha ella decidì unanimamain da proponer al cussegl grond d' approvar la fusiun da las vischnancas dad Igis e da Mastrils e da metter en vigur il conclus per il 1. da schaner 2012. 
La cumissiun è persvadida ch' i sa tracta d' ina fusiun utila, da la quala resorta ina vischnanca nova e ferma per il chantun Grischun. 
Perquai che las duas vischnancas appartegnan al medem circul, al medem district sco er a la medema regiun, n' ha questa fusiun naginas autras consequenzas. 
Cun questa fusiun tracta il cussegl grond la proxima sessiun da december ina da duas fusiuns da vischnancas da l' onn 2011. 
Premess ch' il cussegl grond approveschia questas duas fusiuns, dessi anc 176 vischnancas en il chantun Grischun il 1. da schaner 2012. 
Communicaziun da la regenza dals 17 da november 2011
Fin la fin da l' onn da scola 2013/14 pon Tavau e Tusaun mantegnair ils andaments en il sectur da la pedagogia speziala ch' els han elavurà sco vischnancas da pilot. 
Quai ha concludì la regenza grischuna. 
Ultra da quai ha la regenza prendì enconuschientscha dal fatg che l' iniziativa chantunala dal pievel " Gea ad electricitad netta senza forza electrica da charvun " è reussida sco er d' in nov agid da lavur per concepts communals d' energia. 
Ina soluziun transitorica per Tavau e per Tusaun 
Ils projects da pilot concernent il concept grischun da pedagogia speziala che vegnan pratitgads en las vischnancas da Tavau e da Tusaun valan sco terminads uffizialmain per la fin da l' onn da scola 2011/12. 
La regenza grischuna ha però concedì a questas duas vischnancas da cuntinuar cun ils projects da pilot – en il senn d' ina soluziun transitorica – fin la fin da l' onn da scola 2013/14 respectivamain maximalmain fin che la nova lescha da scola entra en vigur. 
Il chantun paja en quest connex las pauschalas annualas ch' èn vegnidas fixadas enfin ussa. 
Tenor l' avis da la regenza chaschunass in return da las vischnancas da pilot als andaments tradiziunals ed a las furmas da promoziun tradiziunalas en il sectur da las mesiras da la pedagogia speziala – avant che la nova lescha da scola è en vigur – fitg grondas difficultads tar la realisaziun. 
Ils projects da pilot a Tavau ed a Tusaun èn vegnids instradads l' onn 2008. 
Questas duas vischnancas han stuì examinar elements centrals dal concept da pedagogia speziala ch' era vegnì deliberà da la regenza l' onn 2007. 
D' ina vart ha la promoziun da la pedagogia speziala stuì vegnir concepida en moda integrala. 
Da l' autra vart valevi da concepir da nov las structuras da collavuraziun en quest sectur. 
In rapport tar l' evaluaziun dals projects da pilot publitgà il cumenzament da l' onn 2010 da la scola auta da pedagogia da Turitg ha mussà ch' ils aspects positivs da l' integraziun en il sectur da la pedagogia speziala predomineschan. 
L' uffizi chantunal per la scola populara ed il sport ha alura elavurà in rapport 2011 davart l' ulteriur svilup da la pedagogia speziala en il Grischun. 
En il rapport èn explitgadas las experientschas las pli impurtantas fatgas fin ussa en ils pojects da pilot. 
L' iniziativa chantunala dal pievel " Gea ad electricitad netta senza forza electrica da charvun " è reussida 
Cun 4' 366 suttascripziuns valaivlas è reussida l' iniziativa chantunala dal pievel " Gea ad electricitad netta senza forza electrica da charvun ". 
Quai ha constatà la regenza grischuna. 
L' iniziativa dal pievel, inoltrada ils 19 d' october 2011, è vegnida redigida sco iniziativa constituziunala en furma d' in proposta generala. 
En il rom dals conclus da princip da la regenza e resguardond ils termins legals vegn l' iniziativa surdada al departament da construcziun, traffic e selvicultura per l' ulteriura elavuraziun. 
Co che vischnancas pon s' acquistar in concept d' energia 
L' uffizi chantunal d' energia e da traffic ha stgaffì in agid da lavur per vischnancas grischunas che vulan elavurar in concept communal d' energia. 
La regenza ha prendì enconuschientscha da quai. 
Sa basond sin la lescha d' energia dal chantun Grischun pon vischnancas far – tenor las directivas da la regenza – in concept communal d' energia. 
Il nov agid da lavur infurmescha davart la dumonda tge ch' in concept communal d' energia cuntegna e co ch' ina vischnanca po proceder per elavurar in tal concept. 
En emprima lingia descriva in concept communal d' energia las finamiras da la politica d' energia e/u da la politica dal clima ch' ina vischnanca ha, ina strategia da realisaziun, co che questas finamiras duain vegnir cuntanschidas, in plan da mesiras concret per ils proxims onns sco er in instrument da monitoring per controllar il success. 
L' agid da lavur po vegnir retratg da l' uffizi d' energia e da traffic dal Grischun ( http://www.aev.gr.ch). 
Da vischnancas e da regiuns 
S-chanf: Ils statuts dal " Verband Abwasserreinigung Oberengadin ( ARO) " vegnan approvads. 
Landquart: Cun ils conclus dals 15 da matg 2011 han las vischnancas dad Igis e da Mastrils fusiunà a la nova vischnanca da Landquart. 
La nova denominaziun vegn approvada cun resalva dal resultat da la procedura d' approvaziun da l' uffizi federal da topografia. 
Trun: Cun ils conclus dals 16 d' avrigl 2011 ( Schlans) e dals 15 da matg 2011 ( Trun) han las vischnancas da Schlans e da Trun fusiunà a la nova vischnanca da Trun. 
La nova denominaziun vegn approvada cun resalva dal resultat da la procedura d' approvaziun da l' uffizi federal da topografia. 
Andeer: La revisiun parziala da la planisaziun locala, concludida da la vischnanca dad Andeer ils 22 da mars 2011, vegn approvada. 
En il plan general d' avertura 1 :2'000 Clugén, Pignieu / Promischur / Plan Schumanet / Bavugls / Selvanera vegn midà il trassè da la via e senda da viandar en il sectur da l' abitadi Promischur en correspundenza cun il resultat d' in recurs ch' è vegnì fatg ils 15 d' avrigl 2011. 
Lantsch: La revisiun parziala da la planisaziun locala da la vischnanca da Lantsch dals 24 da mars 2010 vegn approvada. 
Ziràn-Reschen: La revisiun parziala da la planisaziun locala, concludida da la vischnanca da Ziràn-Reschen ils 26 d' avust 2011, vegn approvada. 
Val Müstair: Il project " Rempar cunter bovas Taunter Ruinas " che l' uffizi da guaud e privels da la natira ha inoltrà per incumbensa da la vischnanca da Val Müstair vegn approvà. 
Als custs vegn concedida ina contribuziun da maximalmain 900' 000 francs. 
La cumissiun per furmaziun e cultura sustegna la participaziun finanziala dal chantun Grischun a las investiziuns da renovaziun da la NTB
La cumissiun per furmaziun e cultura dal cussegl grond ha predeliberà la missiva da la regenza concernent la participaziun dal chantun Grischun a la finanziaziun da las investiziuns da renovaziun da la Scola auta interstatala per tecnica ( NTB) a Buchs e recumonda al cussegl grond dad approvar il credit d' impegn respectiv da 2,6 milliuns francs. 
En sia ultima sesida ha la cumissiun per furmaziun e cultura – sut il presidi da deputada Sandra Locher Benguerel ed en preschientscha da cusseglier guvernativ Martin Jäger – concludì unanimamain da proponer al cussegl grond la participaziun dal chantun Grischun a la finanziaziun da las investiziuns da renovaziun da la NTB e da deliberar per quai in credit d' impegn da 2,6 milliuns francs. 
Las investiziuns da renovaziun planisadas che cumpiglian indrizs, apparats da labor ed in edifizi d' engrondiment importan totalmain 17,7 milliuns francs. Da quels resultan proporziunalmain 2,6 milliuns francs per il chantun Grischun. 
La cumissiun è sa fatga in maletg da la situaziun al lieu ed è sa laschada infurmar. 
Ella ha pudì sa persvader che las investiziuns da renovaziun planisadas èn adequatas e necessarias, perquai che la NTB è dependenta d' ina buna infrastructura per pudair garantir l' existenza da ses trais secturs da cumpetenza ils pli impurtants, numnadamain ils sistems d' energia, la microtecnologia e nanotecnologia sco er la tecnica per mesirar la producziun. 
Duai il chantun Grischun sa retrair sco purtader da la NTB? 
La NTB è in institut autonom da dretg public cun in' atgna persunalitad giuridica che vegn purtà dals chantuns Son Gagl e Grischun sco er dal principadi da Liechtenstein. 
Il medem mument è la NTB ina scola parziala da la Scola auta spezialisada da la Svizra orientala ch' è da sia vart ina fusiun sin basa d' in concordat da duas ulteriuras scolas parzialas sco er da la SATE a Cuira. 
Perquai ch' il chantun Grischun sco purtader da la NTB sto gidar a finanziar per l' ina il surpli d' expensas e per l' autra – sco mussà – las investiziuns da renovaziun, fissi ord vista dal Grischun pli favuraivel da sa retrair da la NTB e da pajar correspundentamain mo pli ils daners da scola per las Grischunas e per ils Grischuns che studegian a la NTB. 
Perquai cuntegna la missiva er ina proposta da la regenza, cun la quala ella vuless vegnir incumbensada dal cussegl grond da preparar la retratga dal chantun Grischun sco purtader da la NTB. 
Quai deliberass meds finanzials che pudessan vegnir impundids per scolas autas e per instituziuns da perscrutaziun en il chantun Grischun. 
La cumissiun po chapir ils arguments da la regenza. 
Per betg far in pass che avess consequenzas negativas per las studentas e per ils students grischuns sco er per il Grischun – cun sias scolas autas spezialisadas – sco lieu da furmaziun e sco lieu economic na vuless la cumissiun betg gia avair preparà la retratga, mabain mo laschar examinar l' extrada. 
En quest connex fa ella al cussegl grond ina proposta da midada respectiva. 
Il cussegl grond vegn a tractar questa fatschenta en la sessiun da december 2011. 
Communicaziun da la regenza dals 24 da november 2011
Per introducir ina glista naira da debituras e da debiturs da premias sco er ina nova regulaziun dal pajament da la reducziun da las premias dovri dapli temp. 
La revisiun parziala da la lescha davart l' assicuranza da malsauns e la reducziun da las premias vegn perquai messa en vigur pass per pass. 
La glista da debituras e da debiturs da premias è en elavuraziun 
Da la revisiun parziala da la lescha davart l' assicuranza da malsauns e la reducziun da las premias, ch' il cussegl grond ha deliberà ils 15 da zercladur 2011, vegnan mo parts messas en vigur per il 1. da schaner 2012. 
Quai ha concludì la regenza grischuna. 
Las disposiziuns legalas davart persunas che pajan lur premias cun retard ( artitgels 2a ed 11a) sco er davart la nova regulaziun dal pajament da la reducziun da las premias ( aboliziun da l' artitgel 11 vertent) pon vegnir introducidas pir pli tard. 
Tenor il dretg nov maina l' institut d' assicuranza sociala dal chantun Grischun ( IAS) ina glista da las persunas assicuradas che n' adempleschan – malgrà ina scussiun – betg lur obligaziun da pajar las premias da la cassa da malsauns ( artitgel 11a). 
Sche las assicuranzas annunzian a la IAS debituras e debiturs che vegnan stumads ( artitgel 2a), ston questas persunas vegnir inscrittas en la glista. 
Quai cun la consequenza ch' il tractament medicinal è restrenschì fermamain per questas persunas. 
La concepziun da la glista è vaira cumplexa. 
Uschia ston l' actualitad da las datas e la protecziun da las pazientas e dals pazients esser garantidas. 
Igl è previs che l' access segirà a la glista vegnia realisà sin via electronica sur la pagina d' internet dal IAS. 
Per motivs tecnics n' è ina tala soluziun dentant betg realisabla per il 1. da schaner 2012. 
Cunquai che plirs chantuns vegnan previsiblamain a manar ina glista naira da persunas che pajan lur premias cun retard, vegni tranter auter er lavurà vi d' ina soluziun communabla. 
Questa soluziun vegn a star a disposiziun il pli baud per l' onn 2013. 
Il fatg che la reducziun da las premias vegn pajada da nov a las assicuranzas e betg a las persunas assicuradas ( aboliziun da l' artitgel 11) po – per motivs tecnics – medemamain vegnir mess en vigur pir cun retard. 
Quai ha la regenza gia menziunà en sia missiva al cussegl grond. 
Sin basa dal dretg federal ston questas chaussas dentant entrar en vigur il pli tard dus onns suenter las autras parts da la revisiun da la lescha. 
Percunter ha la regenza concludì ina revisiun totala da l' ordinaziun correspundenta che resulta en consequenza da la revisiun da la lescha. 
In dretg unitar da surannaziun vegn beneventà da princip 
La regenza grischuna beneventa l' unificaziun dal dretg da surannaziun sco er la prolungaziun dals termins da surannaziun che la confederaziun prenda en mira tras ina revisiun parziala dal dretg d' obligaziuns. 
En sia resposta da consultaziun renda ella dentant attent ch' in termin da surannaziun unitar absolut per donns da persunas, per donns materials e per donns mo da facultad na sa laschass betg giustifitgar, damai ch' ils bains giuridics respectivamain l' intervenziun en tals vegnan valitads differentamain. 
Da vischnancas e da regiuns 
Falera: La revisiun parziala da la planisaziun locala, concludida da la vischnanca da Falera ils 3 da zercladur 2011, vegn approvada. 
La revisiun cumpiglia d' ina vart ina planisaziun d' utilisaziun per il project d' in nov hotel en il territori da Fandrels sut la Muotta. 
Da l' autra vart ha la vischnanca relaschà ina nova lescha davart abitaziuns secundaras. Cun quella vul ella ademplir l' incarica dal plan directiv chantunal da prender mesiras per diriger la construcziun d' abitaziuns secundaras. 
Tenor il plan directiv duain las vischnancas turisticas dal Grischun disponer fin la mesadad da l' onn 2013 da soluziuns adequatas per diriger specificamain il svilup tar las abitaziuns secundaras. 
Contribuziuns chantunalas a differentas instituziuns 
Associaziun grischuna da sport: A 46 organisaziuns e federaziuns da sport che fan part da l' associaziun grischuna da sport vegnan pajadas l' onn 2011 contribuziuns pauschalas da totalmain 1' 000' 000 francs or dal fond da sport. 
Projects da vias 
La regenza ha approvà 2' 200' 000 francs per lavurs da construcziun sin il suandant traject: 
- via naziunala A28: project d' execuziun per l' equipament da manaschi e da segirezza dal sviament da Küblis 
IPM grischunas en acziun: structuras favuraivlas per famiglias sco factur da success
Nov interpresas grischunas pitschnas e mesaunas ( IPM) da la Val dal Rain grischuna cun totalmain 700 collavuraturas e collavuraturs vulan meglierar la cumpatibilitad da la professiun cun la famiglia. 
Per il project " IPM en acziun: Structuras favuraivlas per famiglias sco factur da success ", lantschà l' onn 2010 dal post da stab chantunal per l' egualitad da las schanzas en collavuraziun cun il post spezialisà UND, cumenza ussa la segunda fasa. 
Las IPM grischunas che s' engaschan en quest project represchentan quasi tut il spectrum da branschas dal chantun. 
Represchentads èn ils secturs da l' economia d' energia ( IBC Energia Aua Cuira), da la gastronomia ( Merz Gastro SA), dal commerzi ( Josias Gasser Materialias da construcziun SA), da la vendita ( " do it " Baumarkt SA), da la tgira ( Spitex Cuira), dal traffic public ( Bus da la citad da Cuira SA), da la lingua e cultura ( Lia rumantscha), da l' hotellaria ( hotel " Stern ") e dal svilup da programs da computer ( Wenzel Metromec SA). 
Tut en tut profiteschan circa 700 collavuraturas e collavuraturs da questas interpresas da pudair coordinar meglier en il futur la professiun cun la famiglia/vita privata. 
In enritgiment per quest project è il fatg ch' i sa participeschan tant interpresas, tar las qualas lavuran quasi exclusivamain umens u dunnas sco er talas cun teams maschadads. 
Las cundiziuns da lavur vegnan analisadas 
En il rom dal project survegnan las IPM grischunas la pussaivladad da laschar analisar dal post spezialisà UND, quant enavant che lur cundiziuns da lavur èn favuraivlas per famiglias, da sviluppar mesiras individualas e – cun agid professiunal – da las suttametter ad in test. 
En ina terza fasa vegnan ils resultats alura analisads ed evaluads ensemen cun las interpresas. 
La finamira dal program è quella da laschar profitar las IPM localas da las experientschas d' autras firmas e d' autras regiuns e da crear ina conscienza per ils aspects economics positivs da las cundiziuns da lavur ch' èn favuraivlas per las famiglias. 
Il project vegn accumpagnà d' in cussegl consultativ cun represchentantas e represchentants da federaziuns economicas, dad IPM sco er da persunas da la politica e da l' economia. 
El vegn finanzià dal chantun Grischun, da la confederaziun e da sponsurs grischuns. 
En ils conturns economics actuals poi esser in cler avantatg per ina IPM envers sia concurrenza da porscher cundiziuns da lavur attractivas. 
Per exempel per gudagnar novas forzas da lavur – en spezial forzas da lavur spezialisadas – e da mantegnair il know-how. 
La cumpatibilitad da la professiun cun la vita privata è en quest connex in crap da mosaic impurtant. 
Patrunas e patruns che porschan plazzas da lavur favuraivlas per las famiglias èn dumandads tar umens e dunnas che sa stentan da cuntanscher in equiliber da tut ils secturs da vita. 
Il dumber da tals umens e da talas dunnas crescha d' in cuntin. 
La finala sa decidan persunas che tschertgan ina plazza da lavur per bunas cundiziuns da lavur, e las interpresas profiteschan da forzas da lavur engaschadas che s' identifitgeschan cun l' interpresa. 
Las interrogaziuns las pli novas d' emploiadas e d' emploiads mussan che l' equiliber tranter la famiglia e la lavur vegn valità dad umens e da dunnas schizunt sco pli impurtant ch' il salari. 
Ulteriuras infurmaziuns en l' internet sut http://www.stagl.gr.ch http://www.und-online.ch e http://www.berufundfamilie.admin.ch. 
Communicaziun da la regenza dal 1. da december 2011
La lescha davart ils supplements da famiglia vegn adattada al nov dretg federal. 
A partir da l' onn 2013 han tut las persunas cun in' activitad da gudogn il medem dretg sin supplements da famiglia. 
La regenza grischuna ha avert la consultaziun tar la revisiun da la lescha. 
Ultra da quai ha la regenza prendì in nov conclus davart la taglia sin abitaziuns secundaras a Silvaplauna. 
Supplements da famiglia da nov per tut las persunas cun in' activitad da gudogn 
A partir da l' onn 2013 survegnan tut las persunas cun in' activitad da gudogn in supplement da famiglia per uffant. 
Quai prescriva la confederaziun. 
Ils chantuns ston adattar correspundentamain lur legislaziun. 
La regenza grischuna ha deliberà ina revisiun parziala da la lescha davart ils supplements da famiglia per la consultaziun che dura fin la fin da favrer 2012. 
La lescha federala davart ils supplements da famiglia revedida che entra en vigur il 1. da schaner 2013 regla en moda unitara e cumplessiva ils supplements da famiglia. 
Nov è che er persunas cun activitad da gudogn independenta ordaifer l' agricultura han il dretg sin supplements da famiglia. 
Per profitar da quel dretg ston ellas entrar en ina cassa da cumpensaziun per famiglias. 
Per finanziar las prestaziuns pajan las persunas cun activitad da gudogn independenta contribuziuns calculadas tenor lur entradas ch' èn suttamessas a la AVS. 
Ellas han il dretg da survegnir las medemas prestaziuns sco las lavurantas ed ils lavurants, per ils quals las patrunas ed ils patruns finanzieschan ils supplements da famiglia. 
Tenor il dretg federal pon ils chantuns fixar sezs, sch' i sto u sch' i na sto betg – entaifer ina cassa da cumpensaziun per famiglias – vegnir incassada la medema tariffa da contribuziun sin las entradas da las lavurantas e dals lavurants ch' èn suttamessas a la AVS e sin talas da las persunas cun activitad da gudogn independenta. 
En il senn da tractar tut las persunas cun in' activitad da gudogn giuridicamain en moda uschè eguala sco pussaivel s' exprima la regenza grischuna per ina tariffa da contribuziun unitara per cassa da cumpensaziun per famiglias. 
Questa contribuziun importa tar la cassa chantunala actualmain 1,9 pertschient da la summa dals salaris ch' è suttamessa a la AVS. 
Las cassas da cumpensaziun privatas per famiglias n' èn betg liadas vi da questa tariffa da contribuziun. 
Ils supplements minimals importan 220 francs per mais per uffants fin a la cumplenida dal 16avel onn da vegliadetgna e 270 francs per mais per uffants che han cumplenì il 16avel onn da vegliadetgna. 
La tariffa pli auta vala per giuvenils en scolaziun che n' han betg anc cumplenì il 25avel onn da vegliadetgna. 
I n' è betg facil da stimar ils custs che vegnan chaschunads, sch' il dretg da survegnir supplements vegn extendì sin uffants da persunas cun activitad da gudogn independenta ordaifer l' agricultura. 
Per l' onn 2013 fa la cassa chantunala da cumpensaziun per famiglias quint cun ina summa supplementara da supplements da 7,555 milliuns francs. 
A lavurantas ed a lavurants paja la cassa l' onn 2013 supplements da circa 81,725 milliuns francs. 
( /RM/instituziuns/administraziun/dvs/ds/projects/Consultaziuns/laufende/Seiten/Uebersicht.aspx) 
L' anteriur tschaler da glatsch da Glion sut protecziun da monuments 
L' anteriur tschaler da glatsch da la fatschenta da bavrondas Oswald da Glion vegn mess sut protecziun chantunala da monuments. 
Quai ha concludì la regenza. 
L' architectura impressiunanta e nunremplazzabla sco er il stadi da mantegniment fitg bun da tut il stabiliment dattan a l' object ina impurtanza singulara per l' istorgia da cultura e da tecnica. 
Il tschaler da glatsch ch' è vegnì duvrà ina giada sco deposit fraid per biera e per bavrondas sa chatta al spartavias da la via da la Lumnezia e da la via veglia da Flond al vest da Glion. 
La chasa da deposit da dus plauns cun ses sistem da sfradentar e da ventilar raffinà deriva da la segunda mesadad dal 19. tschientaner ed è ina perditga remartgabla dal cumenzament da la producziun commerziala da biera en il Grischun. 
Cun l' electrificaziun e cun il svilup da la tecnica per sfradentar ha quest stabiliment pers sia funcziun. 
Mettend quest object sut protecziun vegn il proprietari tranter auter obligà d' al mantegnair en in bun stadi e da prender mesiras per al reparar uschenavant che quai è pretendibel. 
Da vischnancas e da regiuns 
Silvaplauna: Pervia d' ina sentenzia da la dretgira administrativa dals 25 d' october 2011 ha la regenza stuì sa fatschentar ina segunda giada cun la taglia sin abitaziuns secundaras che la vischnanca da Silvaplauna aveva concludì. 
En sia sentenzia ha la dretgira administrativa pretendì che cusseglier guvernativ Mario Cavigelli stoppia da princip prender recusaziun tar questa fatschenta e che cusseglier guvernativ Hansjörg Trachsel stoppia prender recusaziun tar la decisiun concernent la dumonda da recusaziun ch' è stada drizzada cunter el ( cun bandunar la sala da sesida). 
En sias novas decisiuns ha la regenza observà questas directivas formalas da la dretgira administrativa. 
Concernent la materia sco tala ha ella puspè approvà il project da taglia da la vischnanca e refusà danovamain ils nov recurs ch' èn vegnids fatgs cunter tala. 
Tenor il project da taglia duain tut las abitaziuns secundaras che na vegnan betg dadas en locaziun professiunalmain vegnir engrevgiadas cun ina taglia da ca. 1500 fin 2000 francs l' onn. 
Tujetsch: La revisiun parziala da la planisaziun locala, concludida da la vischnanca da Tujetsch ils 15 da matg 2011, vegn approvada. 
Il project da la planisaziun d' utilisaziun cumpiglia in resort nov tar la staziun da val da las pendicularas en il territori da Dieni cun hotels, cun abitaziuns da vacanzas e da persunal sco er cun interpresas da servetschs. 
Val Müstair: Als custs supplementars da la 30. etappa da la meglieraziun generala da la vischnanca da Val Müstair vegn garantida ina contribuziun chantunala da maximalmain 50' 750 francs, premess che la confederaziun sa participeschia er. 
Rueun / Siat: Il project d' exposiziun per curreger la via da Siat, traject Sareins Sut – Sareins Sura ( kilometer 1,77 fin 2,51), vegn approvà. 
Braggio: La revisiun parziala da la lescha da taglia da la vischnanca da Braggio dals 22 da matg 2011 vegn approvada. 
Contribuziuns chantunalas a differentas instituziuns 
Chasa da persunas attempadas e da tgira Neugut a Landquart: Per midar chombras da dus letgs en chombras d' in letg sco er per stgaffir letgs da tgira supplementars en la chasa da persunas attempadas e da tgira Neugut a Landquart vegn garantida ina contribuziun chantunala d' investiziun da totalmain 2' 760' 000 francs. 
Fundaziun " Scola interchantunala da selviculturs Maiavilla ": Per planisar e per exequir ina emprima sanaziun cumpletta urgenta dals bains immobigliars dal center da furmaziun per il guaud a Maiavilla vegn garantida a la fundaziun " Scola interchantunala da selviculturs Maiavilla " ( SISM) ina contribuziun d' investiziun da 150' 000 francs per l' onn 2012. 
Resalvada resta l' approvaziun dal credit posteriur correspundent tras la cumissiun da gestiun dal cussegl grond. 
Il Grischun è chantun ospitant a la messa NATUR 2012 a Basilea
A la NATUR 2012 ( messa e congress per la persistenza) che ha lieu dals 13 fin ils 16 d' avrigl 2012 a Basilea è il Grischun envidà sco chantun ospitant. 
Il cusseglier guvernativ dal Grischun, Martin Jäger, ed il directur da NATUR 2012, Beat Jans, han suttascrit oz a Cuira la cunvegna da cooperaziun correspundenta. 
NATUR 2012 ha lieu il medem mument sco la messa da divertiment MUBA. 
Il Grischun è envidà sco chantun ospitant a la NATUR 2012. Quella è la plattafurma naziunala la pli impurtanta per la persistenza. 
A la messa dat il chantun als parcs grischuns ed a lur partenaris la pussaivladad da sa preschentar ad in vast public sco regiuns da model per il svilup persistent. 
Al congress vegnan pliras represchentantas e plirs represchentants dal Grischun a formular patratgs fundamentals davart il tema " La cuntrada en il champ da tensiun tranter la protecziun e l' utilisaziun " ed a sa participar a las discussiuns. 
Il Grischun ed il svilup persistent a la messa 
En il center da la preschentaziun dal Grischun a la messa NATUR 2012 stattan ils projects da parcs grischuns: il parc Ela, il parc natiral Beverin, il project per in parc naziunal parc Adula, la Biosfera Val Müstair ed il patrimoni natiral mundial da la UNESCO " Arena tectonica svizra Sardona ". 
Al stan a la messa pon las visitadras ed ils visitaders gist vesair a maun d' in nov sistem d' infurmaziun directamain ils parcs grischuns. 
Sco partenaris sa preschentan Grischun vacanzas, la Viafier retica ( VR), AutoDaPosta Grischun ed il Parc naziunal svizzer. 
Alpinavera, l' organisaziun per la commerzialisaziun da products regiunals, vegn a preparar in stan da degustaziuns ed ad offerir spezialitads grischunas, ensemen cun la Biosfera Val Müstair e cun ulteriuras producentas e producents da las regiuns dals parcs. 
Ils cuntegns ed il sistem d' infurmaziun sviluppads pon vegnir applitgads ed amplifitgads vinavant a lunga vista – suenter la messa NATUR 2012 a Basilea – en ils projects da parcs, e quai dal tuttafatg en il senn da la persistenza. 
Ultra da quai èn previsas suenter la messa NATUR 2012 ulteriuras occurrenzas e preschentaziuns davart il tema. 
Cussegliera federala Leuthard e cusseglier guvernativ Jäger al congress 
Al congress che ha lieu ils 13 d' avrigl 2012 e che vegn visità da passa 650 persunas spezialisadas che s' interesseschan per la persistenza, referescha l' architect Gion A. Caminada davart il svilup dals abitadis e da la cuntrada. 
Il post da cumpetenza grischun per il turissem che s' accorda cun la natira e cun la cultura da Vargistagn organisescha ensemen cun la rait da parcs svizzers in lavuratori davart il svilup da parcs. 
L' anteriur cusseglier naziunal dal Grischun, Sep Cathomas, raquinta da las experientschas ch' el ha fatg cun la planisaziun dal territori en sia vischnanca burgaisa da Breil. 
La cussegliera federala Doris Leuthard discurra sur da la persistenza sin plaun federal. 
Il cusseglier guvernativ Martin Jäger explitgescha la perspectiva grischuna. 
Ils 14 d' avrigl 2012 ha plinavant lieu sin l' areal da la messa da Basilea ina discussiun al podium davart la relaziun tranter las citads e la champagna. 
Expertas, experts sco er represchentantas e represchentants da Basilea e dal Grischun discuteschan davart propostas per in svilup cun avegnir dal territori en las citads e sin la champagna. 
Direcziun ed organisaziun 
Il project per la preschentaziun dal Grischun sco chantun ospitant a la messa NATUR 2012 vegn purtà da l' uffizi per la natira e l' ambient ( ANU). 
Il post spezialisà per il turissem ed il svilup persistent da la scola auta da scienzas applitgadas da Turitg ( Center da capricorns, Vargistagn) è cumpetent per il concept e per la direcziun da la realisaziun. 
Il stan a la messa e las ulteriuras mesiras communicativas vegnan sviluppadas e coordinadas cun la firma CLUS ( agentura da reclama, Cuira) e cun Grischun vacanzas. 
L' entira preschentaziun ha lieu sut il tetg da la marca grischun ( " graubünden "). 
NATUR 2012 
NATUR a Basilea è il lieu da scuntrada e da martgà svizzer il pli impurtant per la persistenza e per stils da viver che han in avegnir. 
Purschiders da products producids en moda persistenta e martgadads en in commerzi fair respectivamain regiunal mussan ch' il consum ed il giudiment cun responsabladad tutgan ensemen. 
La perscrutaziun, la scienza, organisaziuns ed il maun public intermedieschan enconuschientschas e sensibiliseschan per la natira, per la cuntrada e per il svilup persistent. 
NATUR a Basilea è l' occurrenza annuala la pli impurtanta davart il tema actualmain modern da la persistenza. 
A la 7avla messa NATUR dals 13 fin ils 16 d' avrigl 2012 beneventan passa 100 exposituras ed expositurs durant quatter dis pli che 40' 000 visitadras e visitaders. 
Al congress NATUR dals 13 d' avrigl 2012 sa scuntran passa 650 persunas spezialisadas e talas che prendan decisiuns ad in barat davart las tendenzas las pli novas en connex cun il svilup persistent. 
Il tema central dal congress NATUR 2012 è il svilup da la cuntrada. 
Ulteriuras infurmaziuns chattan ins en l' internet sut http://www.natur.ch. 
Communicaziun da la regenza dals 5 da december 2011
Scolaras e scolars duain pudair vegnir instruids en rumantsch grischun fin a la fin dal temp da scola obligatoric. 
En lur interess s' exprima la regenza grischuna da princip cunter ina midada da la lingua da scola suenter il cumenzament da l' emprima classa primara. 
Scolaras e scolars che han actualmain rumantsch grischun sco lingua da scola duain vegnir instruids en questa varianta linguistica fin a la fin da lur temp da scola obligatoric. 
Tenor l' avis da la regenza sto ina midada da la lingua da scola da rumantsch grischun ad in idiom u viceversa vegnir fatga da princip il cumenzament da la 1. classa primara. 
Excepziunalmain po ina tala midada da la lingua da scola er vegnir fatga per scolaras e scolars che frequentan actualmain la 1. classa primara fin il pli tard il cumenzament da l' onn da scola 2012/2013, premess che quai vegnia decidì uschia da l' instituziun ch' è responsabla per la scola. 
Cun questa constataziun regla la regenza la situaziun da quellas vischnancas che avevan introducì il rumantsch grischun sco vischnancas da piunier e tar las qualas in return a l' idiom stat en discussiun u è gia fixà, perquai che iniziativas u petiziuns correspundentas èn vegnidas inoltradas. 
Il princip d' avair ina lingua da scola per tut la durada da la scola populara ha la regenza sustegnì per plirs motivs. 
Tant aspects pedagogics sco er giuridics pledan cunter ina midada da la lingua da scola vertenta avant la terminaziun dal temp da scola obligatoric. 
Uschia han ils uffants pertutgads in interess giustifitgà da vegnir instruids en ina varianta linguistica respectivamain en la lingua da scrittira durant lur entir temp en la scola populara. 
Per motivs da la segirezza giuridica e da l' egualitad da las schanzas sco er resguardond il princip dal tractament egual ston ellas ed els vegnir protegids en lur confidenza che l' instrucziun vegnia cuntinuada en quella lingua da scola, en la quala ella è vegnida cumenzada, e quai fin a la fin dal temp da scola obligatoric. 
Las scolaras ed ils scolars ch' èn vegnids alfabetisads en rumantsch grischun a partir da la 1. classa primara han – ditg cun auters pleds – il dretg che l' instrucziun vegnia cuntinuada en questa varianta linguistica. 
Quai er en vista als examens d' admissiun a la scola media cun examens linguistics en rumantsch grischun u en l' idiom correspundent. 
Communicaziun da la regenza dals 8 da december 2011
La regenza grischuna ha concludì per l' onn 2011 ina summa totala da var 25,5 milliuns francs per contribuziuns da la gulivaziun da finanzas. 
Plinavant s' exprima ella envers la confederaziun a favur dal project surchantunal per ina pendiculara Val d' Ursera / Alpsu. 
Contribuziuns da gulivaziun da passa 25 milliuns francs 
Las vischnancas grischunas survegnan quest onn contribuziuns da la gulivaziun da finanzas da var 25,5 milliuns francs. Quai ha concludì la regenza. 
La summa sa cumpona sco suonda: Per gulivar la forza fiscala vegnan pajadas contribuziuns da totalmain 18' 053' 199 francs a 73 vischnancas. 
Als custs da las vischnancas finanzialmain deblas per ovras publicas vegnan concedidas contribuziuns da 4' 858' 100 francs. 
En il rom da la gulivaziun dal basegn spezial survegnan ultra da quai 10 vischnancas cun dretg da survegnir contribuziuns totalmain 2,6 milliuns francs. 
Il dretg da survegnir contribuziuns per gulivar il basegn spezial han tenor la regenza las vischnancas cun relaziuns e grevezzas spezialas pervia da lur posiziun geografica e/u pervia da lur topografia. 
Plinavant cuntegna la finanziaziun speziala " gulivaziun da finanzas intercommunala " contribuziuns per promover fusiuns da vischnancas. 
Per l' onn 2011 importan quellas totalmain 4' 075' 000 francs. 
La regenza beneventa il project per ina pendiculara Val d' Ursera / Alpsu 
La regenza grischuna sustegna la dumonda da la Andermatt-Surselva Sport SA da dar la concessiun tenor il dretg davart las telefericas e d' approvar ils plans per renovar respectivamain per amplifitgar l' implant d' infrastructura da skis Val d' Usera / Alpsu. 
En sia posiziun tramessa a l' uffizi federal da traffic propona la regenza da dar la concessiun a la Andermatt-Surselva Sport SA e d' approvar ils plans respectivs. 
L' object da la dumonda furman en tut 17 implants da transport turistics tranter Andermatt e l' Alpsu sco er al Gemsstock. Da quels sa chatta sulettamain in implant en il chantun Grischun, numnadamain sin il territori da la vischnanca da Tujetsch. 
Cun l' amplificaziun planisada duai vegnir cuntanschida la finamira da porscher in turissem persistent en la regiun da la Val d' Ursera e da la part sura da la Surselva. 
La regenza grischuna è da l' avis ch' il project permettia a la part sura da la Surselva da stgaffir in svilup dal territori cun avegnir. 
La surfatscha dal guaud da protecziun vegn considerada tenor criteris unitars 
La surfatscha dal guaud da protecziun en il chantun Grischun è vegnida determinada da nov. 
La regenza grischuna ha mess en vigur per il 1. da schaner 2012 ina nova moda da determinar il guaud da protecziun che l' uffizi da guaud e da privels da la natira ha sviluppà. 
Questa nova moda è vegnida sviluppada tenor criteris determinads unitars per cuntanscher in' armonisaziun naziunala. 
Tar la determinaziun dal guaud da protecziun devi fin ussa numnadamain grondas differenzas tranter ils chantuns. 
L' uffizi da guaud e privels da la natira ha armonisà la determinaziun, che sa basava fin ussa sin expertisas, cun la modellaziun unitara da la confederaziun a basa dal computer. Ultra da quai ha el verifitgà la determinaziun en las regiuns e cunfinà quella al lieu en enconuschientscha da las relaziuns localas. 
Quai ha dà ina nova surfatscha dal guaud da protecziun pli gronda, numnadamain da totalmain var 122' 000 hectaras ( fin ussa 90' 000 hectaras). 
Partind da la nova determinaziun dal guaud da protecziun vegnan ils meds finanzials repartids confurm als basegns a las regiuns ed a las vischnancas respectivamain als reviers forestals. 
La quota dals meds finanzials federals per il Grischun per la perioda 2012 fin 2015 importa circa 23 pertschient dals meds finanzials totals che la confederaziun paja per il guaud da protecziun. 
Las controllas da products chaschunan gronds custs 
Cun prescripziuns per las indicaziuns areguard la quantitad da products vegnan las consumentas ed ils consuments protegids cunter donns economics tras la cumpra da pachets betg emplenids u da quantitads betg correctas en la vendita da rauba averta. 
Ina nova ordinaziun federala planisada vul rinforzar supplementarmain las consumentas ed ils consuments. La regenza grischuna beneventa quai da princip en sia resposta da consultaziun. 
Ins stoppia dentant far quint che las disposiziuns previsas en connex cun las controllas, cun las reclamaziuns ed en general cun l' execuziun chaschunian dapli lavur. 
Tenor la regenza na dastga l' execuziun da l' ordinaziun betg chaschunar dapli expensas dals chantuns. 
Da vischnancas e da regiuns 
Scuol: La revisiun parziala da la planisaziun locala, concludida da la vischnanca da Scuol ils 25 d' avrigl 2010, vegn approvada cun cundiziuns e cun resalvas. 
La planisaziun d' utilisaziun che sa referescha al project cuntegna per gronda part l' ulteriur svilup dal bain da chavals " San Jon ". 
Cun in engaschament spezial a dapli creschientscha
La regenza grischuna ha deliberà il program da la regenza ed il plan da finanzas per ils onns 2013 fin 2016. 
La finamira principala è quella da promover la creschientscha da l' economia e d' augmentar uschia l' attractivitad dal Grischun sco lieu d' economia, da lavur e da domicil. 
Perquai ch' ils meds finanzials daventan pli stgars èsi necessari da far sforzs spezials. 
En il program da la regenza per ils onns 2013 fin 2016 ha la regenza attribuì las sfidas actualas e futuras a 7 champs d' acziun e fixà sin basa da quai 25 puncts centrals da svilup e mesiras concretas per tut ils secturs politics. 
Il program sa basa sin maximas ch' il cussegl grond aveva deliberà ordavant. 
La basa dal program è vegnida elavurada en collavuraziun cun la cumissiun per politica da stadi e strategia dal cussegl grond. 
Per l' emprima giada è vegnida integrada en il giudicament da la situaziun in' examinaziun da las incumbensas tenor la constituziun chantunala. 
Ensemen cun il plan da finanzas è il program da la regenza l' instrument central da la gestiun politica en il chantun Grischun. 
Augmentar la creschientscha da l' economia en conturns attractivs 
Il tema central dal program ch' è fixà per quatter onns è la promoziun da l' economia. 
La creschientscha da l' economia è la premissa per in svilup positiv dal chantun ed en il chantun. 
Creschientscha po il Grischun cuntanscher oravant tut en la branscha d' export e cun mobilisar novs potenzials en tut sias regiuns. 
Per quai ston vegnir stgaffidas vastas cundiziuns generalas ch' èn attractivas per las interpresas e che stimuleschan a far investiziuns. 
Ultra d' ina revisiun totala da la lescha per il svilup economic èn vegnids integrads en il program ina promoziun pli intensiva dals manaschis industrials orientads a l' export, dal turissem sco sectur d' export e dal svilup regiunal. 
La cussegliaziun e l' assistenza da persunas e d' organisaziuns che vulan far investiziuns duai vegnir meglierada ultra da quai cun ina qualitad pli auta dals servetschs e cun ina coordinaziun da las proceduras. 
L' economia po sa sviluppar mo, sch' ella survegn la plazza correspundenta. 
Il program da la regenza pretenda ina strategia per realisar il concept dal territori per la Svizra, elavurà cuminaivlamain da la confederaziun, dals chantuns e da las vischnancas. 
Per l' ina ston vegnir messas a disposiziun surfatschas per il svilup da l' economia, per l' autra èsi fitg impurtant da promover il svilup dals abitadis a lieus centrals. 
Grazia a grondas spessezzas da l' urbanisaziun duai il medem mument vegnir protegì il terren cultivà prezius. 
La mobilitad, la furmaziun e la cooperaziun sco facturs da success 
In spazi da lavurar e d' abitar attractiv dovra ina infrastructura da traffic moderna. 
Basegns da mobilitad che creschan d' in cuntin pretendan plinavant in svilup sistematic dal traffic public. 
Tenor il program da la regenza ston las infrastructuras da la viafier e la rait da vias vegnir mantegnidas en lur substanza, renovadas ed engrondidas sistematicamain. 
Ils puncts centrals da svilup cuntegnan pervia da quai er volumens finanzials ch' èn correspundentamain gronds en il sectur dal traffic. 
La finala duai il traffic supplementar, en spezial il traffic pesant, che resulta da la sanaziun dal tunnel da via dal Gottard vegnir reducì ad in minimum sin l' axa dal San Bernardin. 
In giavisch impurtant da la regenza è la finala quel da stgaffir per ils giuvenils purschidas da furmaziun modernas che tegnan quint dals interess da l' economia e da la societad. 
Mesiras en quest sectur pertutgan ina quota d' admissiun stabila a scolas medias, ina enconuschientscha pli gronda da la maturitad professiunala, in sustegn dals instituts da perscrutaziun domiciliads en il Grischun collià cun in posiziunament naziunal da la purschida da scolaziun grischuna. 
Per cuntanscher questas finamiras dependa il chantun da buns partenadis. 
Tant en cas da la collavuraziun transcunfinala sco er interchantunala sto il chantun far diever cumplainamain da la libertad d' agir e trair a niz las schanzas che sa preschentan. 
In punct central da svilup dal program da la regenza prevesa per exempel da posiziunar il Grischun sco chantun il pli impurtant da la Svizra orientala en connex cun l' execuziun penala. 
Exaurir la libertad finanziala d' agir 
Las finanzas dal chantun sa chattan actualmain anc en in bun stadi. 
Ils resultats dal plan da finanzas mussan percunter – malgrà supposiziuns optimisticas – gronds deficits per ils onns 2013 fin 2016. 
Tenor la directiva da la politica da finanzas importa il surpli d' expensas maximalmain 50 milliuns francs. 
Questa valur directiva è decisiva per far il preventiv annual. 
Las investiziuns totalas planisadas ha la regenza però gia reducì ad in volumen supportabel. 
La creschientscha da las atgnas contribuziuns a terzas persunas, en spezial en ils secturs da la sanada e dals fatgs socials cuntinuescha. 
En quests champs d' incumbensa dinamics sto l' augment da las expensas vegnir reducì cleramain cun agid d' ina revisiun da las basas legalas. 
Ils proxims onns ston ultra da quai vegnir realisads gronds projects structurals che chaschunan gronds custs. 
Latiers tutgan la realisaziun dal nov dretg da protecziun da l' uffant e da creschids, las refurmas da vischnancas e dal territori sco er la revisiun totala da la lescha da scola. 
Ulteriurs spustaments da las grevezzas tranter il chantun e las vischnancas ston vegnir evitads. 
Pervia da questa situaziun da partenza è la libertad finanziala dal chantun gia exaurida per gronda part en la nova perioda da planisaziun. 
En il rom dal preventiv annual ston vegnir fatgas ulteriuras correcturas per stgaffir spazi per la realisaziun dals puncts centrals da svilup. 
Realisaziun da la refurma da vischnancas e dal territori: La regenza preschenta la missiva per il project parzial davart las vischnancas burgaisas
La regenza suttametta al cussegl grond l' emprima missiva per la realisaziun da la refurma da vischnancas. 
Il punct central dal project è la renunzia a la fusiun automatica da las vischnancas burgaisas, sche las vischnancas politicas fusiuneschan. 
Uschia vegn eliminà in eventual impediment per fusiuns da vischnancas, perquai che las vischnancas burgaisas n' èn betg pli pertutgadas directamain d' ina fusiun da las vischnancas politicas. 
En sia sessiun da favrer 2011 è il cussegl grond sa fatschentà intensivamain cun la refurma da vischnancas e dal territori. 
En quest connex è il parlament s' exprimì per ina simplificaziun fundamentala da las structuras statalas che duai vegnir realisada d' ina vart cun agid d' ina refurma da vischnancas e da l' autra vart cun ina refurma dal territori. 
Sco emprim project da realisaziun en il rom da la refurma da vischnancas suttametta la regenza al cussegl grond ina missiva per ina revisiun parziala da la constituziun chantunala e da la lescha da vischnancas ( refurma da vischnancas: project parzial davart las vischnancas burgaisas). 
Tenor l' art. 89 da la lescha da vischnancas actuala vala la fusiun da las vischnancas politicas er automaticamain per las vischnancas burgaisas correspundentas. 
Tenor la voluntad dal cussegl grond duai vegnir abolì quest automatissem che ha effects dischavantagius en la pratica per fusiuns da vischnancas. 
Nagina fusiun automatica da las vischnancas burgaisas 
Sch' il project entrass en vigur, na chaschunass la fusiun da las vischnancas politicas betg pli ina fusiun automatica da las vischnancas burgaisas. 
Per realisar questas decisiuns fundamentalas dal cussegl grond ston vegnir adattadas la constituziun chantunala ( art. 61) e plirs artitgels da la lescha da vischnancas. 
En l' avegnir duain las vischnancas burgaisas pudair fusiunar sco fin ussa en il rom da fusiuns da vischnancas politicas, ellas na ston dentant betg far quai stringentamain. 
Quai ha per consequenza che las vischnancas burgaisas vertentas pon exister er vinavant, malgrà la fusiun da vischnancas politicas. 
Suenter ina fusiun po il territori d' ina vischnanca politica perquai cumpigliar en l' avegnir pliras vischnancas burgaisas. 
Quellas disponan vinavant da la facultad burgaisa respectiva ed èn cumpetentas per conceder il dretg da burgais. 
Il lieu da burgais sa drizza tenor il num da la nova vischnanca politica. 
Perquai che las vischnancas burgaisas pon exister vinavant en il futur – independentamain d' ina fusiun da las vischnancas politicas – vegn stritgada la pussaivladad da pudair externalisar la facultad burgaisa or da la vischnanca burgaisa. 
La regenza vul uschia evitar che la finamira da simplifitgar las structuras vegnia impedida cun stgaffir ulteriurs subjects giuridics per l' administraziun da la facultad burgaisa. 
Da quai poi mo vegnir divergià, sche las vischnancas burgaisas existentas fusiuneschan cun las vischnancas politicas e sa schlian a medem temp. 
In tal subject giuridic externalisà vegn surveglià da la vischnanca politica, e quella sto guardar ch' il bain public restia en ils mauns da la publicitad. 
La discussiun dal project en il cussegl grond è previsa per la sessiun da favrer 2012. 
Suenter ch' il cussegl grond ha approvà il project vegn la revisiun parziala da la constituziun chantunala suttamessa al pievel grischun per la votaziun. 
Il Grischun beneventa la presidenta da la confederaziun Eveline Widmer-Schlumpf
La regenza grischuna gratulescha cordialmain ad Eveline Widmer-Schlumpf per la reelecziun odierna en il cussegl federal e per l' elecziun sco presidenta da la confederaziun per l' onn 2012. 
Ils 22 da december 2011 ha lieu il bainvegni uffizial en il Grischun. 
Eveline Widmer-Schlumpf è vegnida confermada oz da l' assamblea federala plenara sco commembra da la regenza naziunala ed elegida sco presidenta da la confederaziun per l' onn 2012. 
La regenza grischuna sa legra da questa gronda onur ch' è vegnida demussada qua tras ad Eveline Widmer-Schlumpf ed er al Grischun sco ses chantun d' origin. 
Ultra da quai gratulescha la regenza a Corina Casanova per sia reelecziun sco chanceliera federala. 
Ina festa cun trais staziuns 
Il chantun Grischun fa gievgia, ils 22 da december 2011, in bainvegni uffizial a la presidenta da la confederaziun Eveline Widmer-Schlumpf. 
Las festivitads han lieu a Maiavilla, a Cuira ed a Favugn. 
Il tren spezial da Berna arriva a las 14.05 a Maiavilla, nua ch' èn planisads in' emprima pitschna fermada ed in bainvegni tras il president da la citad Max Leuener. 
Alura cuntinuescha il tren per arrivar a las 14.47 a la staziun da Cuira. 
Accumpagnà da la musica da la citad da Cuira datti in cortegi tras la citad fin a l' auditori da la banca chantunala grischuna ( BCG). Là ha alura lieu l' act festiv uffizial cun giasts envidads da Berna e dal Grischun. 
I vegnan a salvar in pled la presidenta da la confederaziun Micheline Calmy-Rey, la vicepresidenta da la regenza grischuna Barbara Janom Steiner sco er Eveline Widmer-Schlumpf. 
Beneventads vegnan ils giasts dal president da la citad da Cuira Christian Boner. 
Per l' accumpagnament musical da l' act festiv procura il chor grischun da giuventetgna. 
Suenter l' act festiv uffizial en l' auditori da la BCG sa renda la delegaziun a Favugn, la vischnanca burgaisa dad Eveline Widmer-Schlumpf, nua ch' i dat – a partir da las 17.30 – in apero sin la plazza davant la sala da gimnastica. 
La sairada uffiziala per ils giasts envidads vegn alura festivada en la sala da gimnastica. 
La presidenta communala Lucrezia Furrer vegn a beneventar ils giasts. 
Ulteriurs pleds salvan il president dal cussegl grond Ueli Bleiker sco er Eveline Widmer-Schlumpf. 
Per il rom musical da l' occurrenza da la sairada procuran differentas furmaziuns da Favugn. 
La notg alura turna il tren spezial puspè a Berna. 
La populaziun è envidada cordialmain da far part dal bainvegni a Maiavilla e da l' apero a Favugn. 
Tgi che vul po er sa participar al cortegi a Cuira che maina da la staziun a l' auditori da la BCG. 
A Favugn vegnan las festivitads projectadas supplementarmain sin ina taila gronda che sa chatta en l' aula vischina, ed ellas pon vegnir persequitadas uschia da la populaziun che giauda là l' ustaria da festa e suenter in program accumpagnant. 
15 variantas da projects per augmentar la segirezza als lais da l'Engiadina durant l'enviern
Suenter che la radunanza communala da Segl aveva refusà l' onn passà la soluziun oriunda cun in sviament sin ses territori communal, ha il chantun laschà elavurar ulteriuras variantas en il rom d' in studi. 
Ils resultats ch' èn vegnids preschentads ussa duain vegnir persequitads vinavant cun ils circuls pertutgads. 
Mardi, ils da 13 december 2011, han il schef dal departament da construcziun, traffic e selvicultura dal Grischun e collavuraturs da l' uffizi chantunal da construcziun bassa preschentà a represchentantas ed a represchentants da las vischnancas pertutgadas, a circuls economics e turistics, a las deputadas ed als deputads da l' Engiadin' ota e da la Bregaglia, a la Pro Lej da Segl ed a la CI Segl la paletta empermessa da soluziuns pussaivlas. 
Quellas cumpiglian mo trassés da la vart sanestra da l' En. 
Ils singuls projects sa differenzieschan areguard las ovras da protecziun ( dumber, lunghezza ed equipament da tunnels e/u da galarias cun in u cun dus vials, sco soluziun mo per l' enviern u er per la stad), areguard las colliaziuns cun il vitg da Segl, areguard las consequenzas per ils temps da bloccada sco er areguard ils custs. 
Tar ils projects preschentads sa tracti da studis, perquai èn ils custs mo custs approximativs. 
La soluziun la pli favuraivla custa 85 milliuns francs, la varianta la pli chara 350 milliuns francs. 
En in proxim pass ston las totalmain 15 variantas che sa differenzieschan per part mo minimalmain vegnir reducidas ad in pèr paucas variantas. 
Tar questa selecziun duain cooperar oravant tut las represchentantas ed ils represchentants dals circuls pertutgads ed interessads. 
Alura vegn dada l' incumbensa da determinar la meglra varianta sin basa dals avantatgs e dals dischavantatgs da las variantas selecziunadas. 
Per quella vegn alura elavurà ed exponì publicamain – sin basa da la lescha davart las vias – in project inclusiv in rapport davart la cumpatibilitad ecologica. 
Communicaziun da la regenza dals 15 da december 2011
Ils 11 da mars 2012 na vegni betg mo votà davart tschintg projects federals mabain er davart duas fatschentas chantunalas. 
Quai ha concludì la regenza. 
Plinavant ha ella adattà l' ordinaziun davart la protecziun da l' ambient e deliberà in program d' aglomeraziun per Tavau. 
Dus projects da votaziun per ils 11 da mars 2012 
Dumengia, ils 11 da mars 2012, vegni votà davart duas fatschentas chantunalas, numnadamain davart la revisiun parziala da la constituziun chantunala ( realisaziun dal nov dretg da protecziun da l' uffant e da creschids) sco er davart il credit d' impegn da 69 milliuns francs per construir in nov center administrativ chantunal. 
Sin plaun federal vegnan suttamess a la votaziun dal pievel dals 11 da mars 2012 ils suandants projects: l' iniziativa dal pievel " Per metter ina fin a la construcziun excessiva d' abitaziuns secundaras! 
", l' iniziativa dal pievel " Per in tractament fiscal privilegià da respargns immobigliars destinads a la cumpra da proprietad d' abitar per l' agen diever ed a la finanziaziun da mesiras da construcziun per spargnar energia e per proteger l' ambient ( iniziativa per il respargn immobigliar) ", l' iniziativa dal pievel " 6 emnas vacanzas per tuts ", il conclus federal davart la reglamentaziun dals gieus per daners a favur da l' utilitad publica ( cuntraproposta a l' iniziativa dal pievel " Per gieus per daners a favur dal bainstar public ") sco er la lescha federala davart ils pretschs fixs per cudeschs. 
Elecziuns da las dretgiras districtualas ils 17 da zercladur 2012 
L' elecziun da las dretgiras districtualas per la perioda d' uffizi dal 1. da schaner 2013 fin ils 31 da december 2016 ha lieu ils 17 da zercladur 2012. 
Eventuals segunds scrutinis vegnan fatgs ils 8 da fanadur 2012. 
Per realisar las elecziuns èn responsablas las dretgiras districtualas en cooperaziun cun las vischnancas. 
La chareschia negativa na vegn betg gulivada 
Ils salaris fundamentals da las collavuraturas e dals collavuraturs da l' administraziun chantunala e da las persunas d' instrucziun da las scolas popularas restan ils medems l' onn 2012. 
La regenza grischuna ha concludì che la chareschia negativa ( minus 0,6 puncts) na vegnia betg gulivada per il 1. da schaner 2012. 
La basa da la decisiun da conceder ina cumpensaziun da chareschia è mintgamai il stadi da l' index naziunal dals pretschs da consum la fin da november ( 2011: 103,6 puncts, 2010: 104,2 puncts). 
Naginas contribuziuns per transports da rument sur il cunfin chantunal ora 
Corporaziuns per la gestiun da ruments survegnan contribuziuns chantunalas per transports a lunga distanza da ruments chasans mo pli, sche quels vegnan fatgs entaifer il chantun. 
Quai ha concludì la regenza cun ina revisiun parziala da l' ordinaziun chantunala davart la protecziun da l' ambient. 
Tenor l' avis da la regenza na poi ozendi betg pli vegnir giustifitgà da pajar contribuziuns a transports a lunga distanza sur il cunfin chantunal ora, schebain che la dismessa dals ruments è senz' auter pussaivla en il Grischun, e ruments chasans combustibels da tut il chantun ston – tenor la lescha chantunala davart la protecziun da l' ambient – da princip vegnir surdads al stabiliment per arder ruments a Trimmis. En quest connex prevesa la lescha però tschertas excepziuns. 
La nova ordinaziun è ina soluziun transitorica: In' aboliziun u ina midada d' intent da la cumpensaziun dals custs da transport duai vegnir fatga sin il stgalim d' ina lescha, sche la nova concepziun da la gulivaziun da finanzas e da la repartiziun da las incumbensas tranter il chantun e las vischnancas vegn puspè tractada. 
Da vischnancas e da regiuns 
Tavau: La regenza grischuna ha concludì e deliberà per mauns da la confederaziun in program d' aglomeraziun per Tavau. 
En il rom da programs d' aglomeraziun sa participescha la confederaziun a la finanziaziun da mesiras per meglierar l' infrastructura da traffic en citads ed en aglomeraziuns. 
Il program coordinescha il svilup d' abitadi ed il traffic resguardond l' ambient. 
Ils elements ils pli impurtants dal program d' aglomeraziun vegnan mussads en il plan directiv chantunal. 
La responsabladad principala per realisar il program d' aglomeraziun è en ils mauns da la vischnanca da Tavau. 
Ils custs importan totalmain circa 90 milliuns francs. 
Il chantun sa participescha cun ina contribuziun tranter 16,82 e 23,368 milliuns francs. 
Flem: A la vischnanca da Flem vegn garantida ina contribuziun maximala da 789' 895 francs per engrondir e per renovar la serenera. 
Masagn: La revisiun parziala da la constituziun communala, concludida da la vischnanca da Masagn ils 21 da november 2011, vegn approvada. 
Moesa: La revisiun parziala dals statuts dal consorzi da scola " Corporazione di comuni moesani per la scuola secondaria di valle e la scuola di avviamento pratico " vegn approvada. 
Tusaun: Il cussegl communal da Tusaun ha concludì ils 5 da settember 2011 da surdar las incumbensas da la polizia communala a la polizia chantunala dal Grischun, e quai per il 1. da schaner 2013. 
La regenza ha approvà in contract correspundent tranter il chantun Grischun e la vischnanca. 
Haldenstein: La revisiun totala da la planisaziun locala, concludida ils 29 d' avrigl 2011 da la vischnanca da Haldenstein, vegn approvada. 
Scuol: La revisiun parziala da la planisaziun locala da la vischnanca da Scuol dals 12 da december 2010 vegn approvada. 
Nominà il nov manader da l'uffizi per il svilup dal territori
La regenza grischuna ha nominà Richard Atzmüller sco nov manader da l' uffizi per il svilup dal territori. 
El vegn a manar l' uffizi a partir da mez da l' onn 2012. 
Richard Atzmüller lavura dapi l' onn 1995 tar l' uffizi per il svilup dal territori dal Grischun, dapi l' onn 1997 sco manader da la partiziun " planisaziun directiva e basas ". 
Dapi l' onn 2007 è el il substitut dal manader da l' uffizi. 
La regenza grischuna ha tschernì il geograf da 47 onns sco nov manader dal post da servetsch. 
Richard Atzmüller suonda Cla Semadeni che va en pensiun ils 31 da fanadur 2012, suenter ch' el è stà 14 onns en questa funcziun. 
L' uffizi per il svilup dal territori realisescha – en collavuraziun cun la confederaziun, cun las regiuns e cun las vischnancas – las finamiras ed ils princips da la planisaziun dal territori tenor las prescripziuns legalas. 
Il manader da l' uffizi è suttamess directamain al schef dal departament d' economia publica e fatgs socials e maina in team da circa 25 collavuraturas e collavuraturs. 
Grond potenzial per energias regenerablas en il chantun Grischun
In studi ch' è vegnì fatg per incumbensa da l' uffizi chantunal d' energia e da traffic mussa per il Grischun in potenzial supplementar realistic da var 600 uras da gigawatt electricitad per onn producidas sin basa d' energias regenerablas, pia senza forza idraulica gronda. 
La fotovoltaica ed ils implants eroelectrics han ils potenzials ils pli gronds. 
Actualmain vegnan producidas en il Grischun circa 600 uras da gigawatt ( 600 milliuns uras da kilowatt) electricitad per onn sin basa d' energias regenerablas, pia senza forza idraulica gronda. 
Bundant 90 pertschient da quellas derivan d' ovras idraulicas pitschnas che han ina prestaziun da fin a 10 megawatts, 5 pertschient da l' ovra da laina a Domat e 3 pertschient dal stabiliment per arder ruments a Trimmis. 
Ils ulteriurs 2 pertschient èn repartids sin ils implants fotovoltaics, las sereneras ed ils implants da biogas. 
Il potenzial realistic da producir electricitad supplementara sin basa d' energias regenerablas dependa en emprima lingia da la disponibladad da las singulas resursas ( p.ex. irradiaziun dal sulegl, vent, biomassa). 
Ultra da quai influenzeschan facturs ecologics, tecnics, economics e politics la dimensiun dal potenzial ( p.ex. la protecziun da la natira e da la patria, posiziuns periferas, la mancanza d' infrastructuras). 
Resguardond quests facturs datti en il Grischun – tenor il studi ch' è vegnì fatg per incumbensa da l' uffizi d' energia e da traffic – fin l' onn 2035 in potenzial supplementar da 600 uras da gigawatt electricitad che pon vegnir producidas sin basa d' energias regenerablas, pia senza forza idraulica gronda. 
En quest connex represchentan la fotovoltaica e l' energia dal vent cun mintgamai circa 200 uras da gigawatt sco er las ovras idraulicas pitschnas cun circa 135 uras da gigawatt ils potenzials ils pli gronds. 
Resguardond las ponderaziuns davart ils custs ed il niz vegn il studi a la conclusiun ch' ils implants eroelectrics e las ovras idraulicas betg problematics per l' ecologia cun ina prestaziun installada d' almain in megawatt duain vegnir construids cun prioritad. 
Ina promoziun supplementara da la fotovoltaica tras ulteriurs impuls e la realisabladad da la geotermia idrotermala profunda en la Val dal Rain grischuna duain medemamain vegnir examinadas. 
Il Grischun extenda ses program da promoziun 
Circa la mesadad da tut las energias vegn duvrada per stgaudar aua e per producir aua chauda en edifizis. 
Edifizis vegls han in grond potenzial areguard l' effizienza. 
Cun ina sanaziun totala pon vegnir spargnads bundant 50 pertschient da l' energia duvrada per stgaudar. 
Per augmentar la motivaziun per sanaziuns energeticas totalas d' edifizis existents vegn redublà il bonus chantunal per sanaziuns totalas d' actualmain 50 pertschient – en quai che reguarda la summa da promoziun dal program naziunal d' edifizis – a 100 pertschient. 
Medemamain vegnan augmentadas considerablamain las contribuziuns per promover implants solars termics, pumpas a chalur, ventilaziuns controlladas e raits da chalur a distanza. 
La finala survegnan er patruns che construeschan chasas da MINERGIE-P e da MINERGIE-A in sustegn finanzial ch' è circa 50 pertschient pli grond ch' avant. 
Meglra chapientscha grazia a translaziuns
Translaziuns interculturalas megliereschan la communicaziun tranter persunas da lingua estra e da persunas dal fatg en scolas, en ospitals e tar las autoritads. 
A partir dal 2012 porscha il servetsch da translaziuns VERDI quest servetsch da nov sur ils cunfins chantunals. 
Il di da la ONU per migrantas e per migrants vuless il post chantunal spezialisà per l' integraziun render attent ch' i dovra – ultra da la responsabladad persunala da las migrantas e dals migrants d' emprender la lingua – purschidas confurmas als basegns sco il servetsch da translaziuns. 
Actualmain emprendan var 1000 persunas ina da las trais linguas chantunalas en curs che vegnan subvenziunads dal chantun Grischun. 
La voluntad d' emprender la lingua e da garantir uschia in barat ed ina communicaziun è avant maun tar la maioritad da las persunas estras. 
Tge èsi però da far, sch' in discurs difficil cun ils geniturs sto vegnir manà curt suenter ch' els èn immigrads en Svizra? 
Tge far, sch' ina persuna che sto laschar far in' operaziun n' enclegia betg il discurs da preparaziun cumplex? 
L' immigraziun ha midà la societad ils ultims onns er en il chantun Grischun. 
I vala dad acceptar questa nova situaziun: en il mintgadi, en scola, en l' ospital u tar il post per intermediaziun da lavur. 
Per che quai saja pli facil, remplazza a partir dal 1. da schaner 2012 il servetsch da translaziuns VERDI il post d' intermediar interpretas ed interprets da la Caritas dal Grischun. 
Per incumbensa dals chantuns Grischun, Son Gagl, Turgovia ed Appenzell Dador intermediescha VERDI sur ils cunfins dals chantuns or ils servetschs da translaturas e da translaturs interculturals. 
Questa collavuraziun ha plirs avantatgs: ella po garantir a la clientella ina purschida da translaziuns finanziabla, ina meglra cuntanschibladad e translaziuns interculturalas en – da nov – passa 70 linguas. 
Da chasa en dus munds 
Dals servetschs da VERDI profiteschan en emprima lingia posts statals ed instituziuns dal maun public dals secturs da la sanadad, da la furmaziun e dals fatgs socials. 
Ma er autras instituziuns e persunas privatas pon, en cas da basegn, profitar da las persunas dal fatg che vegnan intermediadas da VERDI. 
Translaturas e translaturs interculturals èn persunas ch' èn scoladas spezialmain per questa incumbensa specifica. 
Ellas ed els construeschan punts, perquai ch' ellas ed els enconuschan tant il sistem dal pajais d' origin sco er quel da la Svizra. 
Quai als permetta da declerar – sco supplement da la translaziun – la moda, co ch' ina scola, ina vischnanca u in ospital funcziunescha e da sclerir uschia malchapientschas ch' èn specificas per ina cultura. 
Integraziun pretenda communicaziun 
La finamira dal di da la ONU per migrantas e per migrants dals 18 da december è quella da render attent a la situaziun speziala da questa gruppa da la populaziun. 
Sche persunas che sa tiran natiers vulan s' integrar cun success dovra quai lur engaschament precis uschia sco quel da la populaziun indigena e da las instituziuns localas. 
La confederaziun spetga dals chantuns che persunas estras sco er collavuraturas e collavuraturs da structuras regularas possian profitar d' ina purschida d' intermediaziun d' auta qualitad en il sectur da las translaziuns interculturalas, sch' i sa tracta da manar discurs cumplexs. 
Cun la collavuraziun interchantunala e cun la professiunalitad da VERDI adempleschan ils chantuns Grischun, Son Gagl, Turgovia ed Appenzell Dador questa pretensiun. 
Ulteriuras infurmaziuns survegnan ins en l' internet sut http://www.integration.gr.ch u http://www.verdi-ost.ch. 
Bainvegni per la presidenta da la confederaziun
Gievgia, ils 22 da december 2011, beneventa il Grischun la presidenta da la confederaziun Eveline Widmer-Schlumpf. 
La populaziun è envidada cordialmain da sa participar a las festivitads. 
Gist en trais lieus vegn la presidenta da la confederaziun da l' onn 2012 festivada gievgia en il Grischun. Eveline Widmer-Schlumpf vegn beneventada uffizialmain al cunfin chantunal a Maiavilla, en la chapitala a Cuira sco er en sia vischnanca burgaisa a Favugn. 
A Favugn ha lieu la saira ina festa per giasts envidads dal Grischun e da Berna. 
Mesemna, ils 14 da december 2011, è Eveline Widmer-Schlumpf vegnida confermada da l' assamblea federala plenara sco commembra da la regenza naziunala ed elegida sco presidenta da la confederaziun per l' onn 2012. 
Per appreziar e per undrar questa elecziun prepara il chantun in bainvegni per la nova presidenta da la confederaziun en il Grischun. 
La populaziun è envidada cordialmain da sa participar gievgia sco suonda a las festivitads: A las 14.05 ferma il tren spezial da Berna a Maiavilla. 
A la staziun ha lieu in emprim bainvegni uffizial. 
A las 14.47 arriva il tren a la staziun da Cuira. 
Suenter pon ins persequitar in cortegi da la raspada da festa fin a l' AUDITORI da la banca chantunala grischuna ( BCG). Il cortegi vegn accumpagnà da la musica da la citad da Cuira. 
La ruta maina da la plazza da la staziun da Cuira via la Bahnhofstrasse, il Postplatz e la Gäuggelistrasse fin a l' AUDITORI da la BCG a l' Engadinerstrasse. 
Là ha lieu l' act festiv uffizial cun ils giasts envidads da Berna e dal Grischun. 
Suenter l' act festiv sa renda la raspada a Favugn, nua ch' i dat a partir da las 17.30 in apero cun la populaziun sin la plazza avant la sala da gimnastica. 
La sairada uffiziala per ils giasts envidads vegn festivada a partir da las 18.10 en la sala da gimnastica. 
Per il rom musical da l' occurrenza procuran differentas furmaziuns da Favugn. 
Las festivitads per ils giasts envidads vegnan transmessas per la populaziun en l' aula vischina sin ina tenda gronda. 
La vischnanca procura per l' ustaria da festa e per il program accumpagnant. 
La quota d'agid social dal chantun Grischun sa reducescha vinavant l'onn 2010
Dapi l' onn 2008 sa reducescha la quota d' agid social en il chantun Grischun. 
L' onn 2010 han 1,1 pertschient da la populaziun dal Grischun retratg prestaziuns da l' agid social. 
Cun 2' 207 persunas èn quai bundant 160 persunas damain che l' onn 2009. 
Las vischnancas grondas dal chantun Grischun han anc adina ina quota d' agid social bler pli gronda che las vischnancas pitschnas. 
Pervia da la structura rurala dal chantun Grischun è sia quota d' agid social ina da las pli bassas da la Svizra. 
Cun 1,1 pertschient è la quota precis uschè gronda sco quella dals chantuns Uri ed Appenzell Dadens. 
Quotas d' agid social pli bassas han mo ils chantuns Sutsilvania e Sursilvania. 
En Svizra importa la quota d' agid social 3,0 pertschient. 
Grondas differenzas tut tenor la vischnanca 
En il chantun Grischun han vischnancas cun main che 5000 abitantas ed abitants ina quota d' agid social da sut 0,8 pertschient. 
Sche la sava da 5000 abitantas ed abitants vegn surpassada, siglia la quota sin 1,6 pertschient e dapli. 
Las quotas d' agid social las pli grondas chattan ins surtut en las vischnancas grondas da Tavau, da Glion, dad Igis, da Domat e da Tusaun sco er en la citad da Cuira ( cf. grafica 1). 
Pli gronda ch' èn la citad da Cuira è la quota mo a Tusaun. 
Cun quasi 3 pertschient importa ella bundant duas giadas dapli che la media chantunala. 
Il regress il pli grond tar uffants e tar giuvenils 
Il regress da la quota d' agid social tar ils giuvenils sut 17 onns che po vegnir observà dapi l' onn 2008 ha cuntinuà er l' onn 2010. 
La classa da vegliadetgna la pli giuvna demussa cun passa 10 pertschient resp. cun 83 persunas il regress il pli grond. 
La quota d' agid social en quest connex è sa reducida da 2 ad 1,8 pertschient. 
Malgrà quai è la quota da las persunas sut 17 onns restada la quota la pli gronda da tut las classas da vegliadetgna ( cf. grafica 2). 
La quota d' agid social da las persunas sur 80 onns è creschida levamain l' onn 2010. 
Las persunas pensiunadas han anc adina la quota la pli bassa da tut las gruppas da vegliadetgna. 
Damain persunas estras en l' agid social 
Dapi l' onn 2009 è il dumber da las persunas cun in passaport ester sa reducì fermamain en l' agid social. 
Il regress da bundant 800 a circa 700 persunas correspunda ad in minus d' exactamain 13 pertschient. 
En cas da persunas cun in passaport svizzer è il regress da la quota d' agid social cun 3,4 pertschient bler pli modest. 
Malgrà quai resta la quota da las persunas cun in passaport ester duas giadas uschè gronda sco quella da las Svizras e dals Svizzers ( cf. grafica 3). 
Furmaziun preserva da la dependenza da l' agid social 
Tgi che ha ina buna furmaziun ha in ristg pli pitschen da daventar dependent da l' agid social ch' ina persuna senza furmaziun. 
La cumparegliaziun cun la structura da la populaziun tenor furmaziun dal chantun Grischun ( dumbraziun dal pievel da l' onn 2000) mussa che persunas che n' han nagina furmaziun professiunala èn bler pli savens dependentas da l' agid social che las autras gruppas. 
Da l' autra vart retiran persunas che vegnan attribuidas a las duas categorias " furmaziun professiunala/scola da maturitad " ed " universitad/scolaziun professiunala superiura " da rar agid social. 
Meglierar la situaziun da gudogn 
L' onn 2010 ha pudì vegnir constatà in augment da persunas ch' èn sortidas da l' agid social, perquai ch' ellas han pudì realisar entradas da gudogn pli grondas ( cf. grafica 4). 
Questa tendenza è sa mussada gia l' onn 2008. 
Da l' autra vart è sa reducì il dumber da persunas che n' èn betg pli stadas dependentas da l' agid social perquai che lur existenza è vegnida segirada d' autras prestaziuns da l' assicuranza sociala. 
Da l' onn 2008 fin l' onn 2009 èn las sortidas creschidas per quasi 5 puncts procentuals en questa categoria. 
L' entir svilup mussa che l' integraziun en la vita professiunala da persunas che retiran agid social ha pudì vegnir meglierada cuntinuadamain ils ultims dus onns. 
La statistica svizra d' agid social 
Dapi l' onn 2001 vegnan las datas dal chantun Grischun registradas en il rom da la statistica svizra d' agid social che vegn realisada da l' uffizi federal da statistica ( UST). 
Fin l' onn 2008 sa basava questa statistica sin emprovas da controlla fatgas en circa 90 vischnancas. Las datas da questas emprovas da controlla èn alura vegnidas calculadas per tut il Grischun. 
Dapi l' onn 2009 vegnan registrads tut ils cas d' agid social en il chantun Grischun. 
L' indicatur il pli impurtant da la statistica d' agid social è la quota d' agid social. 
El è l' indicatur per il ristg da daventar dependent da prestaziuns da l' agid social. 
La quota d' agid social è definida sco part da las persunas, ch' èn sustegnidas da l' agid social, envers la populaziun residenta permanenta tenor il stadi annual da la populaziun ( ESPOP, datas definitivas da l' onn precedent). 
Communicaziun da la regenza dals 22 da december 2011
En sia ultima sesida da l' onn 2011 ha la regenza decidì d' adattar il plan directiv chantunal per ina colliaziun dals territoris da skis dad Arosa e Planeiras. 
Ultra da quai ha ella deliberà in program per realisar la nova politica regiunala fin l' onn 2015 sco er garantì contribuziuns a differentas instituziuns ed organisaziuns. 
La fusiun dal territori da skis è in pass enavant 
La regenza ha decidì d' adattar il plan directiv chantunal per engrondir il territori da skis dad Arosa e da Planeiras. 
L' adattaziun correspundenta dal plan directiv regiunal ch' era vegnida concludida da la regiun dal Grischun central ha la regenza approvà. 
La fusiun previsa dals dus territoris da skis vegn realisada tras ina nova pendiculara che parta davent dal territori da skis da Planeiras ( staziun da muntogna Heimberg-Motta-Urdenfürggli) e che arriva a la staziun da muntogna Hörnli en il territori da skis dad Arosa. 
I vegn desistì d' avrir il territori dal Urdental cun telefericas e cun pistas, e l' Urdental dadens vegn attribuì ( cun excepziun d' in corridor da pendicularas) ad in territori da protecziun da la cuntrada. 
En in proxim pass vegn la regenza a stuair decider davart l' approvaziun da la revisiun da la planisaziun locala da la vischnanca da Vaz dals 27 da november 2011 sco er davart eventuals recurs da planisaziun. 
Ultra da la procedura dal plan directiv è necessaria – per realisar la fusiun dals territoris da skis – ina procedura dal dretg da telefericas per l' approvaziun dal plan e per la concessiun tar la confederaziun. En questa procedura vegn er fatga l' examinaziun ecologica. 
Fixà in program da 4 onns per la nova politica regiunala 
En il rom da la nova politica regiunala da la confederaziun ( NPR) ha la regenza grischuna approvà per ils onns 2012 fin 2015 in program da realisaziun dal Grischun ed ina cunvegna da program tranter la confederaziun ed il chantun. 
La nova politica regiunala da la confederaziun vul rinforzar la cumpetitivitad da singulas regiuns, stgaffir plazzas da lavur en las regiuns ed uschia er procurar ch' ils territoris decentrals restian populads. 
Sa basond sin ils programs da realisaziun chantunals fa la confederaziun cunvegnas da program da plirs onns cun ils chantuns. 
Cun il program da realisaziun dal Grischun 2012 fin 2015 duain vegnir dads impuls da creschientscha a l' economia grischuna. 
Quests impuls duain promover en emprima lingia la midada da structura e l' innovaziun en l' economia d' export dal Grischun. 
La finamira è quella da rinforzar la cumpetitivitad dal motors da l' economia dal Grischun. 
Per la perioda da program da 4 onns quinta il chantun cun custs totals da var 18,42 milliuns francs. 
Ensemen cun ils chantuns Tessin, Uri e Vallais sa participescha il chantun Grischun ultra da quai al project da NPR San Gottardo 2020. 
La promoziun da las linguas vegn reglada en ina cunvegna da prestaziun 
Sa basond sin la lescha da linguas conceda la confederaziun al chantun agids finanzials per mantegnair la lingua e cultura rumantscha e taliana sco er per ademplir sias incumbensas spezialas en connex cun la promoziun da la trilinguitad. 
Las singulas incumbensas e l' import da la contribuziun èn fixads ussa per l' emprima giada en ina cunvegna da prestaziun tranter la confederaziun ed il chantun. 
La regenza grischuna ha approvà la cunvegna tranter l' uffizi federal da cultura ed il chantun Grischun per la perioda da legislatura 2012 fin 2015. 
La cunvegna da prestaziun prevesa contribuziuns federalas annualas da 5' 059' 600 francs per 2012, da 5' 131' 600 francs per 2013, da 5' 202' 900 francs per 2014 e da 5' 287' 300 francs per 2015. 
Quai dat ina summa da contribuziuns da 20' 681' 400 francs. 
Deliberà la missiva per la nova vischnanca da Valsot 
La regenza grischuna suttametta al cussegl grond ina missiva concernent la fusiun da las vischnancas da Ramosch e da Tschlin a la vischnanca da Valsot. 
Las duas vischnancas han mintgamai votà ils 21 d' october 2011 per la fusiun da vischnancas. 
Suenter ha la regenza approvà ina cunvegna correspundenta. 
La fusiun entra en vigur per il 1. da schaner 2013 premess l' approvaziun tras il cussegl grond. 
Mess en vigur duas leschas 
Per il 1. da schaner 2012 metta la regenza en vigur las suandantas leschas concludidas dal cussegl grond: 
– lescha davart l' integraziun sociala e professiunala da persunas cun impediments ( lescha d' integraziun da persunas cun impediments; LIPI) 
– lescha chantunala da geoinfurmaziun ( cun excepziun da las disposiziuns davart la constituziun dal cataster communal da conducts). 
Examinà l' allontanament d' aua persa da las vischnancas 
L' uffizi per la natira e l' ambient ha redigì in " Rapport dal status da l' allontanament d' aua persa da las vischnancas dal chantun Grischun 2010 ". 
Il rapport, dal qual la regenza ha prendì enconuschientscha, mussa il svilup ed il stadi da l' allontanament communal d' aua persa. 
Sa basond sin il rapport ha la regenza prendì differents conclus concernent la construcziun e la gestiun dals stabiliments da l' allontanament d' aua persa dal Grischun confurm a la lescha. 
L' uffizi per la natira e l' ambient è vegnì incumbensà d' infurmar en chaussa las vischnancas che han deficits d' execuziun en la protecziun qualitativa da las auas. 
Ils chantuns han atgnas finamiras da biodiversitad 
Cun la " Strategia svizra da biodiversitad " vul la confederaziun garantir a lunga vista che la biodiversitad vegnia mantegnida. 
En sia resposta da consultaziun beneventa la regenza grischuna questa intenziun. 
Ella renviescha dentant al fatg ch' il plan d' acziun che fa part da la strategia stoppia sa restrenscher a mesiras che la confederaziun po ademplir sezza. 
Ils chantuns da lur vart prendan independentamain mesiras, cun las qualas els cuntanschan las finamiras da prestaziun tenor las cunvegnas da program tenor la nova gulivaziun da finanzas ( NGF). 
Ord vista dal Grischun èsi plinavant essenzial ch' i vegnia differenzià en il sectur da la biodiversitad tenor las regiuns grondas Bassa, Giura ed Alps. 
La finala vegni remartgà ch' ils custs supplementars che resultan stoppian vegnir surpigliads da la confederaziun. 
Da vischnancas e da regiuns 
Silvaplauna: Al project " Siglientada da lavinas Surlej " ch' è vegnì inoltrà da l' uffizi da guaud e privels da la natira per incumbensa da la vischnanca da Silvaplauna vegn garantida ina contribuziun da maximalmain 151' 200 francs. 
Tusaun: La taglia sin immobiglias che la vischnanca da Tusaun ha concludì ils 27 da november 2011 e che duai vegnir introducida cun ina revisiun parziala da la lescha da taglia vegn approvada. 
Bregaglia/Engiadin' ota/Val Puschlav: Per il project " Manaschament regiunal 2012 fin 2015 Bregaglia, Engiadin' ota e Val Puschlav " vegn garantida – a l' instituziun purtadra – ina contribuziun da la confederaziun e dal chantun en il rom da la nova politica regiunala dad en tut maximalmain 660' 000 francs per la perioda da realisaziun 2012 fin 2015. 
Contribuziuns chantunalas a differentas instituziuns 
Fundaziun Abitadi evangelic per persunas attempadas Masans a Cuira: Per midar chombras da dus letgs en chombras d' in letg sco er per stgaffir letgs da tgira supplementars en l' abitadi evangelic per persunas attempadas Masans a Cuira vegn garantida ina contribuziun chantunala d' investiziun da totalmain 5' 360' 000 francs. 
Telefericas Savognin SA: Cun resalva da la finanziaziun totala regulara vegn concedì – en il rom da la nova politica regiunala da la confederaziun ( NPR) – in credit da 2' 000' 000 francs a las Telefericas Savognin SA per construir la pendiculara Tigignas-Somtgant. 
Plinavant vegn garantida ina contribuziun chantunala da 336' 679 francs. 
Gruppa da lavur per ils XXIV. 
gieus olimpics d' enviern en il Grischun 2022: A la gruppa da lavur per ils XXIV. 
gieus olimpics d' enviern en il Grischun 2022 vegn garantida ina contribuziun da 400' 000 francs per elavurar in dossier per la candidatura naziunala, maximalmain però 50 pertschient dals custs che pon vegnir mess a quint effectivamain. 
I vegn premess che las vischnancas da San Murezzan e da Tavau delibereschian ensemen ina summa da la medema autezza sco la contribuziun dal chantun. 
Institut svizzer per la climatologia alpina e per la medischina a Tavau: A l' institut svizzer per la climatologia alpina e per la medischina a Tavau vegn garantida ina contribuziun periodica annuala da 373' 138 francs ils onns 2012 fin 2015. 
Latiers vegn ina contribuziun annuala extraordinaria da 225' 000 francs a l' observatori fisical-meteorologic Tavau ed al center mundial da radiaziun. 
Teater da Cuira: Per l' emprima giada ha il chantun fatg ina cunvegna da prestaziun cun il teater da Cuira. 
Questa cunvegna vala per las stagiuns 2011/12 e 2012/13. 
En la cunvegna vegnan fixadas ultra da las prestaziuns dal teater e da la collavuraziun tranter auter la contribuziun finanziala dal chantun. 
Il teater da Cuira survegn – cun resalva da l' approvaziun dal credit tras il cussegl grond – annualmain ina contribuziun da 280' 000 francs. 
Per projects spezials po vegnir dumandada ina finanziaziun supplementara. 
Klibühni a Cuira: Per il program d' occurrenzas 2012 da la Klibühni a Cuira vegn surpigliada ina garanzia da deficit da maximalmain 200' 000 francs. 
Uniun opera viva Sursaissa: Per las preschentaziuns da l' opera " Macbeth " da Verdi il fanadur/avust 2012 tras l' uniun opera viva Sursaissa vegn surpigliada ina garanzia da deficit da maximalmain 75' 000 francs. 
Per la fin da l' onn 
La regenza grischuna ha salvà 44 sesidas durant l' onn che va a fin. 
Ella ha prendì 1' 153 conclus ( onn precedent: 1' 239). 
Il presidi da la regenza va il 1. da schaner 2012 a Barbara Janom Steiner, scheffa dal departament da giustia, segirezza. 
Vicepresident daventa Hansjörg Trachsel, schef dal departament d' economia publica e fatgs socials. 
La regenza giavischa a tut las conburgaisas ed a tut ils conburgais bellas festas da Nadal e tut il bun per l' onn nov. 
Las pauschalas pro cas èn vegnidas fixadas en moda superprovisorica per ils ospitals acuts dal Grischun
Ils ospitals dal Grischun e las assicuranzas da malsauns pon realisar la nova finanziaziun dals ospitals che vala dapi il 1. da schaner 2012. 
La regenza ha fixà superprovisoricamain las pauschalas pro cas necessarias, uschenavant ch' ils ospitals e las assicuranzas da malsauns n' èn betg vegnids da s' accordar davart l' autezza da talas. 
Per in pèr contracts tariffars che han pudì vegnir concludids gira la procedura d' approvaziun. 
Dapi il 1. da schaner 2012 vala en tut la Svizra – sin basa da la lescha federala davart l' assicuranza da malsauns ( LAMal) – ina finanziaziun dals ospitals ch' è reglada en moda unitara. 
Tar il nov sistem da pauschalas pro cas SwissDRG ( Swiss Diagnosis Related Groups) vegn mintga dimora a l' ospital attribuida ad ina tscherta gruppa da cas a maun da criteris definids ed indemnisada en moda pauschala. 
Las pauschalas ch' èn vegnidas fixadas dals ospitals e da las assicuranzas da malsauns ston sa referir a la prestaziun e sa basar sin structuras unitaras en tut la Svizra. 
Las tariffas d' ospital ston s' orientar a l' indemnisaziun da quels ospitals che furneschan la prestaziun assicurada en moda effizienta e favuraivla en la qualitad necessaria. 
Perquai che las assicuranzas da malsauns ch' èn represchentadas da tarifsuisse n' han betg pudì sa cunvegnir cun ils ospitals acuts dal Grischun fin il 1. da schaner 2012, ha la regenza fixà superprovisoricamain las pauschalas pro cas per indemnisar las prestaziuns staziunaras. 
Cun questa soluziun transitorica vegni pussibilità als ospitals acuts da facturar ils tractaments staziunars e garantì ch' els sajan liquids. 
Las pauschalas pro cas fixadas superprovisoricamain valan fin che la regenza ha fixà provisoricamain las pauschalas pro cas per la durada da la procedura da fixaziun. 
Davart las pauschalas pro cas provisoricas pon ils partenaris da tariffa prender posiziun fin la fin dal mais. 
Inoltrà contracts tariffars cun trais assicuranzas 
A la regenza èn vegnids inoltrads per l' approvaziun ils contracts tariffars tranter la federaziun grischuna " chasas ed ospitals " e las assicuranzas da malsauns Helsana, Sanitas e KPT. 
A quests contracts èn sa participads ils suandants ospitals: ospital chantunal dal Grischun, ospital da Tavau, ospital da l' Engiadin' ota, Samedan, ospital regiunal da la Surselva, Glion, ospital regiunal dal Partenz, Schiers, ospital San Sisto, Puschlav, ospital da la Bregaglia, Promontogno, ospital da la Val Müstair, ospital cirquital dal Surses, Savognin, e la clinica autalpina da Tavau. 
Durant la procedura d' approvaziun dals contracts tariffars vegnan las prestaziuns d' ospital indemnisadas sin la basa da las pauschalas pro cas fixadas. 
Betg sa participads als contracts tariffars fixads tranter la federaziun grischuna " chasas ed ospitals " e las assicuranzas da malsauns Helsana, Sanitas e KPT èn ils ospitals da Tusaun e da Scuol sco er la clinica Gut cun sias sedias a San Murezzan ed a Cuira. 
Deliberà ina nova missiva tar la lescha davart las taxas turisticas
La nova missiva tar la lescha davart las taxas turisticas ( LTT) mussa, co che las 120 differentas leschas communalas d' enfin ussa, cun lur taxas da cura e cun lur taxas per promover il turissem, duain vegnir remplazzadas tras in sistem da finanziaziun modern che vala en l' entir chantun. 
La repassada dal project, ch' era vegnida pretendida da la cumissiun dal cussegl grond per economia e taxas ( CET), ha purtà damain grevezzas per l' hotellaria e dapli spazi d' agir per las vischnancas. 
En il rom da la refurma dal turissem èn resultadas en il Grischun durant ils ultims 6 onns actualmain 15 organisaziuns intercommunalas per la gestiun da destinaziuns ed organisaziuns turisticas regiunalas. Quellas èn sa furmadas or da passa 90 organisaziuns turisticas per gronda part localas. 
Suenter quest process da refurma duai ina lescha chantunala davart las taxas turisticas ( LTT) reglar en moda unitara la finanziaziun da la nova structura turistica, e quai cun integrar tut las parts che profitan dal turissem. 
Adattaziuns sin basa da la repassada 
La cumissiun per economia e taxas ( CET) ha confermà il fanadur 2011 ch' i saja necessari da midar il sistem en connex cun la finanziaziun dal turissem, ed ella ha concludì d' entrar en la fatschenta. 
A medem temp ha ella definì singulas incumbensas da midada ed ha returnà il project a la regenza per ch' ella repassia quel. 
La regenza ha ussa deliberà per mauns dal cussegl grond la nova missiva tar la lescha davart las taxas turisticas. La missiva duai vegnir tractada en la sessiun d' avrigl 2012. 
La lescha duai entrar en vigur l' onn 2014. 
Tras la nova missiva vegnan cunzunt extendidas las pussaivladads d' agir da las vischnancas. 
Da nov pon las vischnancas desister cumplettamain d' incassar ina taxa turistica, premess ch' ellas cumpenseschian la finanziaziun da l' organisaziun turistica tras auters meds finanzials. 
Plinavant è previsa per las vischnancas ina disposiziun transitorica cun in termin d' introducziun da maximalmain 2 onns. 
Ultra da quai èn vegnidas midadas las tariffas d' hotels. 
Tras la creaziun d' ina classa da confort unitara per l' hotellaria da 4 e da 5 stailas sa reduceschan las grevezzas per ils hotels da 4 stailas per circa 12 pertschient e per ils hotels da 5 stailas per circa 24 pertschient. 
Per ils hotels dad 1 fin 3 stailas importa la reducziun circa 5 pertschient. 
La nova missiva cuntegna plinavant la pussaivladad d' ina regulaziun speziala per regiuns turisticas cun cartas da giasts respectivamain cun purschidas inclusivas sco er per manaschis d' alloschament cun spezialmain blers letgs respectivamain cun gronds custs da persunal. 
Ulteriuras adattaziuns concernan l' augment da la differenza tranter las tariffas da las differentas classas da taxa tar las abitaziuns da vacanzas sco er agids d' execuziun e scleriments da differentas definiziuns. 
Puncts centrals dal project 
La lescha chantunala davart las taxas turisticas consolidescha la creaziun da destinaziuns turisticas intercommunalas. 
120 differentas leschas communalas vegnan remplazzadas. 
Per la gronda part da las vischnancas n' è la taxa turistica betg ina nova taxa, mabain remplazza taxas existentas. 
La lescha prevesa che las vischnancas sa cunvegnian entaifer ina regiun turistica areguard il basegn da meds finanzials e ch' ellas fetschian ina cunvegna da prestaziun cun in' organisaziun turistica. 
Il chantun fixescha la taxa turistica simpla ( 100 pertschient). 
Sin basa da lur basegns pon las vischnancas fixar in supplement u ina reducziun. 
L' execuziun è chaussa da las vischnancas. 
Independentamain da lur lieu da fatschenta vegnan tut las interpresas che profitan directamain u indirectamain dal turissem integradas en la finanziaziun dal marketing turistic e dal svilup turistic. 
Profitunzs èn pia exclus. 
Ils manaschis turistics primars pajan taxas pli autas che l' ulteriura industria, perquai che la dependenza dal turissem vegn valitada sco factur il pli ferm da trais facturs. 
Dapli meds finanzials garantids per il martgà 
Cun la taxa turistica simpla ( senza supplements u reducziuns communalas) vegnan generads annualmain – tenor in quint da model – circa 61,5 milliuns francs. 
Perquai che la basa da calculaziun è vegnida midada da las pernottaziuns a la capacitad d' alloschament, na dependan ils meds finanzials dentant betg pli directamain da la conjunctura. 
Tras la nova finanziaziun dal turissem èsi pia pli facil da calcular ils retgavs per il marketing da las destinaziuns e per il svilup turistic. 
Da las circa 40' 000 abitaziuns da vacanzas ed abitaziuns secundaras en il Grischun resultan 31,3 milliuns francs, dals circa 1' 000 manaschis d' alloschament 21,5 milliuns francs. 
Ils circa 10' 000 manaschis commerzials ed industrials sco er l' agricultura contribueschan 8,7 milliuns francs u 14 pertschient da l' entir volumen. 
La regenza prevesa ultra da quai da metter a disposiziun ina contribuziun chantunala annuala da fin a 4 milliuns francs per la promoziun da projects da marketing che cumpiglian pliras destinaziuns. 
La taxa turistica en furma concisa 
La lescha davart las taxas turisticas ( LTT) remplazza tut las taxas communalas da cura e tut las taxas communalas per promover il turissem. 
Ella vala en tut las vischnancas dal chantun. Las vischnancas pon dentant fixar ensemen cun l' organisaziun turistica l' autezza da la taxa. 
Tut las interpresas che profitan directamain u indirectamain dal turissem pajan la taxa. 
Resguardadas vegnan la forza da la creaziun da valurs turisticas d' ina interpresa, la dependenza da la regiun e da la branscha dal turissem sco er la grondezza da l' interpresa. 
Alloschadras ed alloschaders sco er proprietarias e proprietaris d' abitaziuns secundaras na pajan betg pli ina taxa da cura u ina pauschala, mabain ina taxa per chombra da giasts respectivamain per meter quadrat surfatscha d' abitar netta. 
Las taxas per las interpresas sco er per las possessuras ed ils possessurs d' abitaziuns da vacanzas en mintga vischnanca ( senza eventuals supplements u eventualas reducziuns) pon vegnir calculadas a partir da mez favrer 2012 en l' internet sut http://www.tourismusabgabe.ch. 
Communicaziun da la regenza dals 12 da schaner 2012
En sia emprima sesida da l' onn 2012 ha la regenza deliberà il rapport davart il program da construcziun da vias 2013 fin 2016. 
Tut en tut èn previs 712 milliuns francs per construir e per mantegnair las vias. 
Rapport davart il program da construcziun da vias 2013 fin 2016 
A chaschun da la sessiun dal cussegl grond dal zercladur 2008 è vegnì preschentà al parlament grischun per l' emprima giada in rapport davart il program da construcziun da vias. 
Quel è vegnì giuditgà sco fitg prezius e percepì en moda positiva. 
Differentas deputadas e differents deputads sco er la cumissiun da gestiun han proponì d' elavurar in program consecutiv en il rom dal program da la regenza e dal plan da finanzas e da preschentar quel al cussegl grond. 
In rapport respectiv davart il program da construcziun da vias 2013 fin 2016 è ussa vegnì deliberà da la regenza grischuna. 
Quel vegn preschentà al cussegl grond en la sessiun d' avrigl 2012 per prender enconuschientscha. 
Il rapport cuntegna ina retrospectiva sin il program actual che vala anc fin la fin da l' onn 2012 sco er indicaziuns davart las midadas ch' èn vegnidas fatgas ils ultims trais onns en il sectur da las vias e dilucidescha in pèr aspects spezials. 
Il program da construcziun da vias nov sco tal sa basa sin il program vertent en quai che concerna la direcziun strategica e las ponderaziuns davart las priorisaziuns. 
Concretamain prevesa il chantun investiziuns da 382 milliuns francs per ils proxims quatter onns per construir da nov e per renovar las vias principalas e las vias da colliaziun. 
Cun in sguard sin la realisaziun dal sviament da Silvaplauna èn quai 34 milliuns francs dapli che en il program current. 
En cas da la rait da vias actuala exista anc adina in basegn da reparaziun creschent. 
Il motiv è che bleras vias èn vegnidas construidas en in temp, nua ch' il traffic n' era anc betg uschè grond e nua ch' ils camiuns n' eran betg mo pli ligers, mabain avevan er dimensiuns pli pitschnas. 
Per la proxima perioda da program èn perquai previs 330 milliuns francs per il mantegniment architectonic da las vias, quai èn 38 milliuns francs dapli ch' enfin ussa. 
Cun il nov program da construcziun da vias da quatter onns che sa basa sin la planisaziun da finanzas preschenta la regenza ina basa per las lavurs da l' uffizi da construcziun bassa ch' è uschè fidada ed uschè transparenta sco pussaivel. 
Da vischnancas e da regiuns 
Riom-Parsonz: La revisiun parziala da la planisaziun locala da la vischnanca da Riom-Parsonz dals 30 da mars 2011 vegn approvada. 
Ina part integrala da la revisiun è l' adattaziun dal plan general d' avertura 1 :10' 000 per la construcziun d' in lai d' accumulaziun nov en il territori da Cartas. 
Razén: La revisiun parziala da la planisaziun locala ch' è vegnida concludida da la vischnanca da Razén ils 6 d' october 2011 e che cumpiglia ina revisiun parziala da la lescha da construcziun, vegn approvada. 
Contribuziuns chantunalas a differentas instituziuns 
Servetschs psichiatrics dal Grischun: La contribuziun a l' instituziun responsabla dals servetschs psichiatrics dal Grischun importa 478' 111 francs per l' onn 2010. 
Chasa per dunnas dal Grischun: Cun la chasa per dunnas dal Grischun vegn fatg in nov contract da prestaziuns che vala fin la fin da l' onn 2015. 
Projects da vias 
La regenza ha approvà 622' 000 francs per lavurs da construcziun sin ils suandants trajects: 
- via dal Güglia/da Malögia, sviament da Silvaplauna: lavurs d' impressari e da francaziun per l' emprima exchavaziun a Pignia 
Janom Steiner è sa scuntrada cun il cusseglier guvernativ tessinais Gobbi
La presidenta da la regenza Barbara Janom Steiner è sa scuntrada oz a Bellinzona cun il cusseglier guvernativ tessinais e directur da la polizia Norman Gobbi. 
En quest connex è vegnì ludà il partenadi interchantunal en dumondas da la giustia e da la polizia. 
A chaschun da la scuntrada da la presidenta da la regenza Barbara Janom Steiner e dal cusseglier guvernativ Norman Gobbi, che ha gì lieu oz en il Tessin, è vegnida tractada la cooperaziun vertenta dals dus chantuns en dumondas da la lavur da la polizia, dals fatgs da polizia e da l' execuziun giudiziala. 
Tant Janom Steiner sco er Gobbi han exprimì lur persvasiun che la collavuraziun en quests secturs po vegnir cuntinuada cun success. 
Discutada è per exempel vegnida la cunvegna vertenta e la collavuraziun fitg buna tranter las duas polizias chantunalas dal Grischun e dal Tessin. 
Actualmain è vegnida discutada l' emissiun da passaports biometrics ch' è pussaivla a Bellinzona dapi il mars 2010 er per las abitantas ed ils abitants dal Mesauc. 
Da nov duain vegnir registradas a Bellinzona er las datas biometricas da persunas estras che han lur domicil en il Mesauc cun l' intent d' emetter legitimaziuns da persunas estras. 
La publicitad vegn infurmada pli tard, cur che questa novaziun vegn ad entrar en vigur. 
La finala è vegnì discutà il partenadi per ademplir las mesiras repressivas en il dretg da persunas estras. 
Uschia exequescha il chantun Grischun gia oz l' arrest d' expulsiun per il chantun Tessin. 
Ils commembers da la regenza èn sa cunvegnids da cuntinuar cun ils contacts e da rinforzar vinavant la collavuraziun. 
Communicaziun da la regenza dals 19 da schaner 2012
La regenza pretenda che la confederaziun repassia las novas directivas davart la signalisaziun turistica vi d' autostradas ed autovias. 
Ord vista dal Grischun n' èn las novas prescripziuns betg pratitgablas. 
Plinavant è la regenza s' occupada da differentas fatschentas or da las vischnancas. 
Propostas inadequatas per la signalisaziun turistica 
La regenza grischuna refusa las novas directivas da l' uffizi federal da vias ( UVIAS) davart la signalisaziun turistica vi d' autostradas ed autovias. 
Bain beneventa la regenza en sia posiziun al UVIAS l' intenziun da meglierar la concepziun da las tavlas turisticas per lung da las autostradas e da las autovias en Svizra. Quella n' è oz numnadamain betg unitara e na correspunda per gronda part betg a las prescripziuns. 
Però, abstrahà dal fatg ch' il Grischun dispona d' in concept general per concepir las tavlas d' indicaziun menziunadas ch' il UVIAS ha approvà pir l' onn 2002, na po ina gronda part da las novas disposiziuns insumma betg vegnir realisada en moda adequata en il chantun muntagnard. 
Per exempel vegni pretendì da nov ch' ins dastgia renviar cun ina tavla turistica mo a destinaziuns u regiuns turisticas impurtantas che vegnan ubain gist traversadas ubain cuntanschidas entaifer 20 kilometers a partir da la proxima sortida. 
En il Grischun sa chatta in grond dumber da las regiuns turisticas però bler dapli che 20 kilometers davent da l' autostrada u d' ina autovia. 
Las destinaziuns Tavau/Claustra ed Arosa èn per exempel situadas mintgamai passa 30 kilometers davent da las sortidas respectivas da l' autostrada. 
Plinavant avessan novas disposiziuns davart las colurs e davart la grondezza da tavlas turisticas per consequenza che tut quellas ch' existan oz en il chantun stuessan vegnir remplazzadas. 
Il concept dal Grischun vegn dentant resguardà sco exemplaric en tut la Svizra, sco che numerusas dumondas dad auters chantuns ed organisaziuns turisticas conferman, constatescha la regenza. 
Ella pretenda che las novas directivas dal UVIAS vegnian adattadas. 
Puspè contingent da 290 abitaziuns da vacanzas per il Grischun 
Per l' onn 2012 ha il chantun Grischun puspè survegnì dal cussegl federal in contingent per permetter a persunas a l' exteriur d' acquistar 290 abitaziuns da vacanzas. 
Latiers vegnan las 267 unitads dal contingent che n' èn betg vegnidas duvradas l' onn precedent. Quellas vegnan transferidas sin l' onn current. 
La regenza grischuna ha repartì ils contingents permess da nov per l' onn 2012 sco suonda: Per permissiuns or da surbajegiadas cumplettas vegnan messas a disposiziun 240 unitads, da quellas èn reservadas 80 fin la fin d' avust per bains immobigliars da vacanzas explotads permanentamain. 
In contingent da 50 è previs per l' acquist d' objects singuls. 
Da vischnancas e da regiuns 
St. Antönien: La revisiun parziala da la constituziun da la vischnanca da St. Antönien dal 1. da december 2011 vegn approvada. 
Cun la revisiun vegn introducì il dretg da votar e d' eleger per persunas estras en chaussas communalas. 
Seglias: La revisiun totala da la planisaziun locala, concludida ils 18 da matg 2011 da la vischnanca da Seglias, vegn approvada. 
Vignogn: La revisiun parziala da la planisaziun locala, che cuntegna l' emprima etappa da la revisiun totala ( territori d' abitadi) e ch' è vegnida concludida da la vischnanca da Vignogn ils 19 da fanadur 2011, vegn approvada. 
Domat: La revisiun parziala da la planisaziun locala da la vischnanca da Domat dals 23 d' october 2011 ( planisaziun d' utilisaziun Heineken) vegn approvada. 
Landquart: La revisiun totala da la lescha da taglia da la vischnanca da Landquart dals 27 da november 2011 vegn approvada. 
Surava: La revisiun parziala da la lescha da taglia da la vischnanca da Surava dals 15 da december 2011 vegn approvada. 
Verdabbio: La revisiun parziala da la lescha da taglia da la vischnanca da Verdabbio dal 1. da december 2011 vegn approvada. 
Val S. Pieder: Il project " Rempar cunter squatschs da naiv Schaafhaalta " che l' uffizi da guaud e privels da la natira ha inoltrà per incumbensa da la vischnanca da Val S. Pieder vegn approvà. 
Als custs vegn garantida ina contribuziun da maximalmain 57' 600 francs. 
La Punt-Chamues-ch/Madulain/Zuoz/S-chanf: La revisiun parziala dals statuts dal consorzi da scola " La Plaiv Suot Funtauna Merla " vegn approvada. 
Circul da la Bregaglia: La revisiun parziala da la constituziun dal circul da la Bregaglia dals 15 da december 2011 vegn approvada. 
Il motiv da revisiun furma la fusiun da l' uffizi da stadi civil cun quel da l' Engiadin' ota. 
Contribuziuns chantunalas a differentas instituziuns 
Uniuns istoricas dal chantun Grischun e da la provinza da Sondrio: La dieta istorica " 1512: Ils Grischuns en la Vuclina, a Buorm ed a Clavenna " dals 22 e 23 da zercladur 2012 a Tiraun ed a Puschlav vegn sustegnida cun ina contribuziun en furma d' ina garanzia da deficit da maximalmain 20' 000 francs. 
Projects da vias 
La regenza ha approvà 1,9 milliuns francs per lavurs da construcziun sin ils suandants trajects: 
- via dal Güglia / dal Malögia: lavurs d' impressari e da cuvrida en il vitg da Lantsch 
La mesiraziun uffiziala da la Svizra envida a la festa da giubileum
La mesiraziun uffiziala da la Svizra cumplenescha 100 onns. 
Il giubileum cumenza mesemna, ils 9 da matg 2012, sin la plazza federala a Berna. 
Festegià vegni però er al " Di da la mesiraziun uffiziala da la Svizra ": sut il motto " center " han lieu sonda, ils 12 da matg 2012, activitads en tut ils chantuns. 
Dapi l' onn 1912 è la mesiraziun uffiziala ina pitga purtanta dal sistem da dretg svizzer; ella definescha ils cunfins e documentescha il lieu d' edifizis, vias e sendas, ma er il curs dad auas ed ils urs dal guaud. 
Cun la protecziun da la proprietad funsila gida ella a contribuir a la segirezza giuridica ed al bainstar. 
Purtada vegn la mesiraziun uffiziala da la confederaziun, dals chantuns e da las vischnancas. 
Realisada vegn ella per gronda part da persunas privatas, per part er d' uffizis da mesiraziun communals. 
Program varià sin la plazza federala 
L' onn 2012 festivescha la mesiraziun uffiziala da la Svizra ses giubileum da 100 onns. 
Las festivitads vegnan lantschadas mesemna, ils 9 da matg 2012. 
Sin la plazza federala a Berna èn prontas bleras attractivitads per la publicitad. 
L' anteriur cusseglier federal Samuel Schmid vegn a preschentar il motiv da la marca postala speziala. 
Cun il puzzle il pli grond da la Svizra mussa la mesiraziun uffiziala sia vart umoristica. 
El vegn fatg da las emprendistas e dals emprendists da geomatica da tut la Svizra. 
Spezialistas e spezialists infurmeschan davart la mesiraziun uffiziala e respundan dumondas. 
Tgi che ha mirveglias po tranter auter dar sez ina giada in' egliada tras in tachimeter e mesirar la plazza federala cun GPS. 
In di entir en il center 
En moda speziala vegn alura festegià il giubileum al " Di da la mesiraziun uffiziala da la Svizra " sonda, ils 12 da matg 2012. En tut ils chantuns vegnan purschidas activitads davart il tema " center " – per exempel ir e star sin il center geografic dal chantun. 
En il chantun Grischun vegn mussada dals 12 als 19 da matg 2012 in' exposiziun speziala a la Higa, la fiera da primavaira a Cuira. 
Purtada vegn questa exposiziun speziala da l' uniun d' inschigneras geometras e d' inschigners geometers dal Grischun ( IGGR), da la federaziun spezialisada geosuisse, secziun dal Grischun, e dal chantun Grischun. 
Ella dat a las burgaisas ed als burgais ina invista en la mesiraziun uffiziala. 
Als stans infurmeschan spezialistas e spezialists davart la lavur en la mesiraziun uffiziala e davart la professiun sco tala. 
Il center geografic dal chantun Grischun è il Crap Furò che sa chatta en il Parc Ela e che po vegnir cuntanschì sin la senda dals piuniers. 
Tut las infurmaziuns concernent il giubileum da 100 onns da la mesiraziun uffiziala da la Svizra chattais Vus en l' internet sut http://www.cadastre.ch/2012. 
Communicaziun da la regenza dals 26 da schaner 2012
L' ovra electrica da la Val Russein po vegnir engrondida: La regenza ha approvà la nova concessiun dal dretg da las auas e la nova regulaziun da la renunzia da las vischnancas concedentas al return dals implants. 
Plinavant ha la regenza relaschà ina disposiziun che regla il diever da vehichels a motor tras persunas che retiran agid social. 
Approvà la concessiun per l' engrondiment da l' ovra electrica Russein 
La regenza grischuna ha approvà la concessiun dal dretg da las auas per il project d' engrondiment da l' ovra electrica Russein sco er la cunvegna appartegnenta davart la renunzia da las vischnancas concedentas al return dals implants. 
Il consorzi da studi Russein, che sa cumpona da l' Axpo Hydro Surselva SA sco er da las vischnancas da staziunament Mustér e Sumvitg, ha survegnì ils 13 da favrer 2011 da las duas radunanzas communalas il dretg d' utilisar da nov la forza idraulica da la Val Russein tras l' engrondiment dals implants existents. 
Il project prevesa d' augmentar la capacitad da prestaziun da la centrala da l' ovra electrica Russein a 24 megawatts. 
I vegn quintà cun ina producziun annuala media da 64 uras da gigawatt. 
Cun l' engrondiment èsi previs d' auzar il mir d' accumulaziun a Barcuns per 5 meters, da metter in nov conduct da pressiun sutterran sco er d' installar duas novas gruppas da maschinas en l' edifizi da la centrala. 
Plinavant vegn l' aua restituida là, nua che l' aual da Russein sbucca en il Rain anteriur. 
I vegn fatg quint cun custs d' investiziun da 70 milliuns francs. 
La concessiun per utilisar la forza idraulica, ch' è vegnida approvada da la regenza, vegn dada per 80 onns. 
La concessiun existenta fiss anc stada valaivla fin mez da l' onn 2027. 
Ord vista da la regenza ha la renovaziun anticipada da la concessiun l' avantatg ch' ella po avair lieu durant in mument ch' è avantagius ord vista da la politica d' energia, da l' economia da manaschi, da l' economia publica e da la politica da lavur. 
Suenter che la concessiun è vegnida dada, sto il consorzi da studi elavurar in project e laschar approvar quel. 
Ensemen cun la surdada da la concessiun dal dretg da las auas è er la renunzia da las vischnancas concedentas al return dals implants vegnida reglada da nov en ina cunvegna. 
L' indemnisaziun dal maun public per la renunzia al return dals implants importa 19 milliuns francs. 
54,3 pertschient da quest import vegnan repartids sin las vischnancas concessiunaras, 45,7 pertschient sin il chantun. 
Uschia importa la quota da las duas vischnancas per l' indemnisaziun da la renunzia al return dals implants totalmain 10,317 milliuns francs, la quota dal chantun 8,683 milliuns francs. 
L' indemnisaziun vegn pajada en furma d' ina participaziun d' aczias vi d' ina societad d' ovras electricas ch' è anc da fundar; las vischnancas da Mustér e da Sumvitg èn participadas cun mintgamai 15 pertschient vi dal chapital d' aczias da questa societad, il chantun cun 10 pertschient. 
Nagins daners da l' agid social per l' agen auto 
La regenza ha adattà las disposiziuns executivas tar la lescha chantunala da sustegn. 
Da nov è vegnida integrada ina disposiziun davart il possess e davart l' utilisaziun da vehichels a motor. 
Tenor quella dastgan persunas che retiran agid social esser proprietarias d' in vehichel a motor ubain far diever regularmain resp. posseder in vehichel a motor che appartegna a terzas persunas mo, sch' ellas èn dependentas da quest vehichel per motivs da sanadad u per motivs professiunals. 
Cas cuntrari vegn la prestaziun d' agid social da la persuna pertutgada reducida per ils custs ch' èn colliads cun il vehichel a motor. 
La nova disposiziun duai garantir ch' ils daners publics na vegnian betg duvrads per auters intents, vul dir per mantegnair in vehichel. 
Fixà da nov las contribuziuns da cultivaziun 
La regenza ha fixà da nov las contribuziuns chantunalas per ils custs da prestaziuns ecologicas da l' agricultura. 
Quai pervia d' ina midada dal sistem da pajar las contribuziuns. 
Fin la fin da l' onn 2011 ha il chantun pajà er per entirs manaschis contribuziuns a favur dal mantegniment e da l' entretschament da surfatschas da cumpensaziun ecologicas d' ina qualitad biologica speziala. 
Novas prescripziuns federalas permettan percunter mo pli contribuziuns per unitad da surfatscha. 
La midada ha dentant mo consequenzas minimalas per la summa da las contribuziuns. 
La promoziun dal sport da la confederaziun vegn da princip beneventada 
La regenza grischuna beneventa da princip ils novs relaschs executivs tar la revisiun totala da la lescha federala davart la promoziun dal sport e dal moviment ( lescha da promoziun dal sport). 
Sco quai ch' ella scriva en sia resposta da consultaziun a la confederaziun, sustegna ella en spezial il fatg ch' il sistem da contribuziuns da la promoziun dal sport è vegnì simplifitgà. 
Ella renda dentant er attent che la nova pussaivladad che permetta ad uffants da 5 fin 10 onns da sa participar al program da G+S, chaschuna custs considerabels per ils chantuns. 
Plinavant propona la regenza per exempel che l' instrucziun da sport da la furmaziun fundamentala en scola cumpiglia almain 110 lecziuns per onn da scola ( e betg sco previs 80 lecziuns). 
Premi da renconuschientscha per las Emnas da guaud a Sur En 
Las Emnas da guaud a Sur En en Engiadina bassa han survegnì dacurt in premi da renconuschientscha da la cuminanza da lavur da las uniuns forestalas da las regiuns alpinas. 
La distincziun è vegnida surdada il venderdi passà a Schaan en il Principadi da Liechtenstein en il rom da la consegna dal premi internaziunal per il guaud da protecziun alpin 2011. 
La regenza s' allegra dal premi da renconuschientscha e considerescha quel sco undraziun da la prestaziun dals organisaturs da render pli enconuschent a la populaziun il guaud sco part existenziala dal spazi cultural e vital. 
Da vischnancas e da regiuns 
Bregaglia: La revisiun parziala da la planisaziun locala da la vischnanca da Bregaglia dals 23 d' october 2011 vegn approvada. 
La revisiun cumpiglia in' adattaziun da la planisaziun d' utilisaziun per in project en il sectur dal hotel Maloja Kulm. 
Tavau: La revisiun parziala da la planisaziun locala da la vischnanca da Tavau dals 28 d' avust 2011, che cumpiglia in plan da zonas 1 :2' 000 " Monstein ", vegn approvada. 
Luzein: La revisiun parziala da la planisaziun locala, concludida da la vischnanca da Luzein ils 25 d' avust 2011, vegn approvada. 
Ella cumpiglia in plan da zonas cun in element da furmaziun 1 :1' 000 " Pany, bogn avert ". 
Grono: Il reglament per las zonas da protecziun ed il plan da las zonas da protecziun a la scala 1 :5' 000 per la funtauna Fontanin en la Val Grono dals 16 da november 2011 vegnan approvads. 
Susch/Lavin/Guarda/Ardez/Ftan/Tarasp: Ils statuts da la corporaziun da vischnancas " Products Macun " vegnan approvads. 
Resultats da la votaziun dal pievel dals 29 da schaner 2012 en il Grischun
Project chantunal: 
Iniziativa dal pievel cunter birocrazia e reglamentaziuns nunnecessarias 
Participaziun a la votaziun 
16.77 pertschient 
Gea 
20' 237 
91.37% 
Na 
1' 911 
8.63% 
La survista detagliada dals resultats ( documents .pdf e .txt cun la pussaivladad d' als chargiar sin l' agen computer) vegn publitgada en l' internet: /RM/publicaziuns/elecziunsevotaziuns/resultas. 
Resultats da l'elecziun substitutiva da la regenza dals 29 da schaner 2012
Ils resultats da l' elecziun substitutiva da la regenza dad oz èn vegnids publitgads en l' internet sut /. 
Elegì è: 
Vuschs: 
Rathgeb Christian 
12' 124 
Autras persunas che han survegnì vuschs: 
Singul ( a) s 
1' 058 
Maioritad absoluta 
6' 592 
Participaziun a l' elecziun 
13.91% 
La survista detagliada dals resultats da l' elecziun substitutiva da la regenza è publitgada en l' internet sut /DE/publikationen/abstimmungenwahlen/regierungsratswahlen. 
Fixà la tariffa da TARMED per las prestaziuns d'ospital ambulantas
La regenza ha fixà la valur dals puncts da taxa da TARMED per far giu quint cun las prestaziuns ambulantas dals ospitals grischuns e da las clinicas grischunas sco er dals servetschs psichiatrics dal Grischun. 
A partir da l' onn 2013 vala en il Grischun ina valur dals puncts da taxa da 0.92 francs. 
Per las assicuranzas resultan custs supplementars da var 5 milliuns francs. 
Dapi l' onn 2008 vegn applitgada en il chantun Grischun ina valur dals puncts da taxa da TARMED da 0.85 francs per far giu quint cun las prestaziuns d' ospital ambulantas. 
TARMED permetta da far giu quint cun las prestaziuns ambulantas medicalas e paramedicalas en ina moda unitara en l' entira Svizra. 
Mintga prestaziun survegn in tschert dumber da puncts da taxa, e quai tenor il temp impundì, tenor la difficultad e tenor l' infrastructura necessaria. 
En ils differents chantuns variescha dentant la valur dals puncts da taxa che vegn fixada da las parts contrahentas. 
Perquai che la federaziun grischuna " chasas ed ospitals " e la santésuisse – las assicuranzas svizras da malsauns n' han betg pudì sa cunvegnir ad ina nova valur dals puncts da taxa per l' onn 2011, ha la regenza ussa decretà d' uffizi la tariffa suenter ina procedura dad 1 onn. 
Tenor ses conclus vala per l' onn 2011 anc la veglia valur dals puncts da taxa da 0.85 francs, a partir dal 1. da schaner 2012 è ella 0.89 francs ed a partir dal 1. da schaner 2013 vegn ella fixada a 0.92 francs. 
La nova tariffa, che vala a partir da l' onn 2013, tegna quint da la chareschia en connex cun ils salaris ed en connex cun ils pretschs da consum. 
L' adattaziun graduada da la valur dals puncts da taxa ha per consequenza ch' i dat in augment dals custs per las assicuranzas da malsauns da ca. 2,8 milliuns francs l' onn 2012 e da ca. 2,1 milliuns francs l' onn 2013. 
Per las persunas assicuradas signifitgescha quai in probabel augment da las premias da las cassas da malsauns da 0,94 pertschient. 
Ord vista da la regenza è l' augment da la valur dals puncts da taxa supportabla economicamain areguard las consequenzas per las premias. 
La procedura da fixaziun ch' è ussa terminada aveva demussà cleramain las differentas posiziuns da las partenarias da tariffa. 
La federaziun grischuna " chasas ed ospitals " aveva proponì ina tariffa dad 1.05 francs, santésuisse ina tala da 0.82 francs. 
La federaziun grischuna " chasas ed ospitals " aveva motivà sia proposta cun in quint integral dals custs inclusiv ils custs d' investiziun che n' eran betg vegnids quintads anteriuramain. 
La santésuisse ha refusà la metoda da calculaziun e las datas registradas e n' ha betg acceptà la cumprova d' ina furniziun da prestaziuns effizienta. 
Cunter la decisiun da fixar las tariffas che la regenza ha prendì poi vegnir fatg recurs entaifer 30 dis tar il tribunal administrativ federal. 
Communicaziun da la regenza dals 2 da favrer 2012
Il chantun promova vinavant il center da perscrutaziun per nanomedischina dal CSEM a Landquart. 
Suenter la fasa iniziala duain vegnir mess ils onns 2012 e 2013 intgins accents per il futur. 
Contribuziun da promoziun per il center da perscrutaziun dal CSEM a Landquart 
Il chantun Grischun sustegna l' ulteriur svilup dal center da perscrutaziun per nanomedischina a Landquart. Quel appartegna al center svizzer d' electronica e da microtecnologia SA ( CSEM SA). 
La regenza ha garantì ina contribuziun da promoziun totala da 2 milliuns francs per ils onns 2012 e 2013. 
Vitiers vegn ina contribuziun dad 1 milliun francs en il rom da la nova politica regiunala ( NPR). Questa contribuziun vegn finanziada da la confederaziun e dal chantun. 
Resalvadas restan la concessiun da credits dal cussegl grond per l' onn 2013 sco er l' approvaziun dal program da realisaziun da la NPR dals onns 2012 fin 2015 tras la confederaziun. 
Las experientschas ch' èn vegnidas fatgas ils emprims 4 onns da gestiun han mussà ch' i dovra dapli temp che previs per installar e per consolidar la divisiun da perscrutaziun dal CSEM a Landquart ( CSEM LQ). 
Pervia da la crisa finanziala ed economica n' han betg pudì vegnir cuntanschidas tut las finamiras ch' eran vegnidas formuladas il cumenzament. 
En il futur duai il center er sa drizzar pli fitg tenor l' industria regiunala. Quest punct furma tranter auter ina part integrala d' ina nova cunvegna da prestaziun tranter il chantun ed il CSEM SA. 
I dat potenzial da svilup. 
Il center prevesa d' engaschar fin l' onn 2013 circa 20 collavuraturas e collavuraturs qualifitgads. El gida uschia a perfecziunar forzas da lavur extraordinarias da l' industria regiunala. 
Ultra da quai profitescha la Val dal Rain alpin d' in augment da la valur da la regiun pervia da l' enconuschientscha dal CSEM SA sco er d' ina meglra colliaziun internaziunala. 
Quai augmenta las schanzas che ulteriuras firmas d' auta tecnologia sa domicilieschan en la regiun. 
Plinavant s' orientescha il sectur da furmaziun e da perscrutaziun da la Val dal Rain alpin actualmain da nov. Quai gida a sviluppar vinavant ed a stabilir il center cun success. 
Ils chantuns Son Gagl e Grischun persequiteschan differents projects en il sectur dal transfer da savida e da tecnologia che influenzeschan il svilup futur dal CSEM LQ. 
Mess en vigur la lescha da publicaziun 
Ils 19 d' october 2011 ha il cussegl grond concludì il relasch da la lescha davart las collecziuns da leschas e davart il fegl uffizial ( lescha da publicaziun). 
Ussa ha la regenza mess en vigur la lescha da publicaziun retroactivamain per il 1. da schaner 2012. 
Avunda plazzas da scola speziala en il chantun Grischun 
La regenza refusa da renconuscher ulteriuras plazzas da scola speziala en la chasa d' uffants Therapeion a Zizers. 
Il basegn da plazzas da scola speziala u da plazzas da lunga durada sco er plazzas da promoziun e da tgira ( oravant tut per la distgargia durant las vacanzas e durant las fins d' emna) en instituziuns da scola speziala betg renconuschidas vegn valità sco betg avant maun. 
Ina dumonda correspundenta da la fundaziun da la chasa d' uffants Therapeion ha chaschunà questa decisiun. La chasa d' uffants Therapeion ha vulì sclerir uschia las premissas per ina eventuala fusiun cun la chasa d' uffants a Cuira. 
Sboz da lescha per servetschs da segirezza privats a l' exteriur vegn beneventà 
Servetschs da segirezza privats che vegnan prestads da la Svizra a l' exteriur duain vegnir reglads en ina nova lescha federala. 
En sia posiziun a la confederaziun sustegna la regenza grischuna la finamira dal sboz da la lescha. 
Tenor quel duain ils servetschs da segirezza privats che vegnan prestads a l' exteriur vegnir registrads a maun d' ina procedura d' annunzia. Tschertas activitads duain vegnir scumandadas tras lescha da bel principi ( p.ex. scumond dal servetsch mercenar). 
Sa retegnair uschè fitg sco pussaivel ston ins percunter – tenor la regenza grischuna – tar l' excorporaziun da cumpetenzas per applitgar sforz polizial u mesiras polizialas. 
E quai malgrà ch' il stadi pudess tuttavia avair interess da sa laschar distgargiar en il sectur da segirezza tras instituziuns privatas. 
Da vischnancas e da regiuns 
Landquart: La nova constituziun dals 27 da november 2011 da la vischnanca da Landquart, resultada tras la fusiun da las vischnancas dad Igis e da Mastrils, vegn approvada. 
Mesauc: Il project « Strada forestale Gumegna, Tratta Deira – Cianzela» che l' uffizi da guaud e privels da la natira ha inoltrà per incumbensa da la vischnanca da Mesauc vegn approvà. 
Als custs vegn garantida ina contribuziun da maximalmain 1' 260' 000 francs. 
Zuoz: La revisiun parziala da la planisaziun locala, concludida da la vischnanca da Zuoz ils 29 da zercladur ed ils 3 d' avust 2011, vegn approvada. 
La revisiun parziala cuntegna l' engrondiment da las zonas da mastergn en il territori " Resgia " e " Curtinellas " sco er l' adattaziun da la zona da privel en il territori " Crasta ". 
Signuradi/Tschintg Vitgs: Ils statuts da la corporaziun regiunala " Signuradi/Tschintg Vitgs " vegnan approvads. 
Cun la fundaziun da la corporaziun regiunala il 1. da schaner 2012 sortan a medem temp las vischnancas da Fläsch, dad Igis/Mastrils ( resp. da Landquart), da Jenins, da Maiavilla, da Malans, da Trimmis, da Vaz sut e da Zizers da la corporaziun regiunala dal Grischun dal nord. 
La regenza refusa l'iniziativa &quot;Per metter ina fin a la construcziun excessiva d'abitaziuns secundaras!&quot;
La regenza dal chantun Grischun recumonda da refusar l' iniziativa dal pievel davart la construcziun d' abitaziuns secundaras, perquai che questa iniziativa scumandass abruptamain da construir abitaziuns secundaras per ina durada imprevisibla en betg main che circa 135 da las 176 vischnancas grischunas e perquai ch' ella manchenta per bler la noda. 
Perquai èn er il cussegl federal ed il parlament federal cunter l' iniziativa. 
Empè da quai ha la regenza relaschà avant 2 onns il plan directiv " Emprimas abitaziuns ed abitaziuns secundaras sco er alloschament turistic ". Quest plan directiv prenda per mauns la problematica da las abitaziuns secundaras cun soluziuns differenziadas e tegna uschia quint da las differentas relaziuns en las singulas vischnancas e regiuns. 
L' iniziativa metta San Murezzan e la Val Calanca en la medema chazzetta 
L' iniziativa reagescha cun in schematissem dal tuttafatg exagerà e sproporziunà sin l' activitad da construcziun che regia en tscherts centers turistics. 
Tras quai che las abitaziuns secundaras dastgan – tenor l' iniziativa – vegnir permessas en l' avegnir mo pli là, nua che la quota d' abitaziuns secundaras na surpassa betg ina limita fixa da 20% dal total d' abitaziuns, vegni acceptà che circa 135 vischnancas grischunas, pia trais quarts da tut las vischnancas dal Grischun, fissan pertutgadas d' in scumond abrupt e permanent da construir abitaziuns secundaras. 
Il gravant vi da quai: bleras da questas vischnancas pertutgadas appartegnan al territori rural cun structuras pli deblas, nua che l' auta quota d' abitaziuns secundaras è sulettamain ina consequenza da l' emigraziun. 
Senza prender resguard da differenzas structuralas e regiunalas existentas metta l' iniziativa pia tut las vischnancas en la medema chazzetta, quai che n' è betg acceptabel. 
L' iniziativa è er memia radicala: l' idea d' in scumond da construir abitaziuns secundaras, ch' è la basa da l' iniziativa, na resguarda insumma betg la gronda impurtanza da la parahotellaria per l' economia publica en il territori alpin. 
En il Grischun vegnan generadas en abitaziuns secundaras 6 milliuns pernottaziuns, pia la mesadad da tut las pernottaziuns, quai ch' è fitg impurtant per l' occupaziun dals implants turistics, sco pendicularas e.u.v., e pia er per il mantegniment da plazzas da lavur. 
In' ulteriura mancanza gravanta da l' iniziativa è ch' ella na distingua betg tranter abitaziuns secundaras explotadas degnas da vegnir promovidas ( letgs chauds) ed abitaziuns secundaras betg explotadas ( letgs fraids) e ch' ella metta uschia tut las abitaziuns secundaras en il medem satg, independentamain da la durada da l' occupaziun. 
Il chantun e las vischnancas han gia prendì mesiras efficazias 
Per diriger la construcziun d' abitaziuns secundaras ha la regenza relaschà il plan directiv " Emprimas abitaziuns ed abitaziuns secundaras sco er alloschament turistic ". 
Quel è gia en vigur e metta il focus sin quellas vischnancas ch' èn effectivamain pertutgadas dals excess da la construcziun d' abitaziuns secundaras. Per questas vischnancas prevesa el – ultra da mesiras per limitar ils letgs fraids – er elements per promover abitaziuns favuraivlas per la populaziun indigena e furmas d' alloschament persistentas sco hotels ed abitaziuns da vacanzas bain occupadas. 
Fin l' onn 2013 vegnan 35 vischnancas turisticas obligadas da limitar en lur leschas da construcziun l' augment d' abitaziuns secundaras betg explotadas a 30 fin 50% da la producziun vertenta. Ed a partir d' immediat ston ellas excluder dal tuttafatg talas abitaziuns secundaras da novas enzonaziuns. 
Per las mesiras da promoziun a favur da la construcziun d' emprimas abitaziuns ed a favur da furmas d' alloschament persistentas ha il chantun mess a disposiziun a las vischnancas in instrumentari che las permetta da far pachets da mesiras tut tenor lur relaziuns. 
Circa la mesadad da las 35 vischnancas ch' èn obligadas da far quai ha gia mess en vigur en il fratemp las incumbensas dal plan directiv – l' autra mesadad è londervi. 
Sco mesiras da limitaziun stattan contingentaziuns da las abitaziuns secundaras e quotas d' emprimas abitaziuns en il center. 
L' iniziativa n' è pia betg mo exagerada e memia inflexibla. En vista a las activitads dal chantun e da las vischnancas pertutgadas è ella er ina intervenziun nunnecessaria en la suveranitad dal chantun ed en l' autonomia da las vischnancas. 
Communicaziun da la regenza dals 9 da favrer 2012
La regenza sustegna la strategia da la protecziun da la populaziun e da la protecziun civila 2015+. 
Ultra da quai ha ella concludì da sa participar a la cunvegna per armonisar l' informatica da la polizia sin plaun naziunal. 
Plinavant ha ella relaschà ordinaziuns davart l' integraziun sociala e professiunala da persunas cun impediments e tar la lescha da geoinfurmaziun. 
La strategia da la protecziun da la populaziun e da la protecziun civila 2015+ vegn beneventada 
La regenza grischuna ha prendì posiziun davart la strategia da la protecziun da la populaziun e da la protecziun civila 2015+ dal cussegl federal. 
Il rapport dettia ina survista cumplessiva davart il stadi actual en ils secturs da la protecziun da la populaziun e da la protecziun civila, mussia champs d' acziun strategics ed illustreschia eventualas opziuns concepziunalas. 
Tenor la regenza grischuna èn ils puncts centrals tschernids chapaivels e corrects. 
Ella beneventa spezialmain ch' il rapport descriva er opziuns che surpassan las pussaivladads legalas actualas e che pretendan eventualmain midadas da leschas u schizunt da la constituziun. 
En sia posiziun renda la regenza dentant er attent ch' i manchia la confruntaziun cun la dumonda da la concepziun da la lescha federala davart la protecziun da la populaziun e la protecziun civila. 
En quest connex è ella cleramain da l' avis ch' ils dus secturs stoppian vegnir reglads mintgin per sai en in' atgna lescha. 
Ultra da quai crititgescha la regenza che las opziuns per concepir l' obligaziun da far servetsch vegnan preschentadas mo marginalmain en il sboz dal rapport. 
Ella spetga perquai che las gruppas da lavur engaschadas en il rom da las lavurs che resultan tras quest rapport vegnian cumponidas en moda paritetica da represchentantas e da represchentants da la confederaziun e dals chantuns. 
Il Grischun sa participescha a la cunvegna per armonisar l' informatica da la polizia sin plaun naziunal 
La regenza grischuna ha concludì da sa participar a la cunvegna per armonisar l' informatica da la polizia en Svizra. 
La finamira da la cunvegna tranter la confederaziun ed ils chantuns è quella d' armonisar ils sistems d' informatica da la polizia da la Svizra e d' uschia meglierar la segirezza interna. 
Simplifitgar ils andaments e profitar da sinergias duai ultra da quai permetter respargns finanzials. 
Relaschà l' ordinaziun davart l' integraziun sociala e professiunala da persunas cun impediments 
La regenza ha mess en vigur la lescha davart l' integraziun sociala e professiunala da persunas cun impediments ( lescha d' integraziun da persunas cun impediments) per il 1. da schaner 2012. 
Ussa ha ella anc relaschà in' ordinaziun respectiva. 
Las disposiziuns reglan tranter auter las cumpetenzas, las furmas organisatoricas ed ulteriurs detagls ch' èn necessaris per l' execuziun. 
L' ordinaziun entra en vigur retroactivamain per il 1. da schaner 2012. 
L' ordinaziun vertenta per promover l' integraziun da persunas creschidas cun impediments vegn abolida. 
Relaschà ordinaziuns tar la lescha da geoinfurmaziun 
La regenza ha mess en vigur la lescha chantunala da geoinfurmaziun per il 1. da schaner 2012. 
Ussa ha ella relaschà duas novas ordinaziuns respectivas. 
L' ordinaziun da geoinfurmaziun regla en spezial l' organisaziun sco er ils detagls tecnics areguard ils catalogs da geodatas, areguard la qualitad, areguard l' istorisaziun ed areguard l' archivaziun da las datas. 
La nova ordinaziun davart la mesiraziun uffiziala cuntegna detagls tecnics e detagls concernent la procedura sco er ulteriuras disposiziuns materialas en ils secturs da la termaziun, da la mesiraziun, da l' actualisaziun e dals nums geografics. 
Questas ordinaziuns entran en vigur per ils 15 da favrer 2012. 
Da vischnancas e da regiuns 
Tavau: La revisiun parziala da la constituziun da la vischnanca da Tavau dals 28 d' avust 2011 vegn approvada. 
La revisiun parziala dat al parlament communal da nov la pussaivladad da destituir commembras e commembers d' autoritads communalas sut tschertas circumstanzas da lur uffizi ( procedura da liberaziun da l' uffizi). 
Grüsch / Seewis: La revisiun parziala dals statuts dal consorzi da scola Grüsch / Seewis vegn approvada. 
Leggia: Als custs cun dretg sin gulivaziun da finanzas garantescha la regenza ina contribuziun da maximalmain 110' 400 francs per construir da nov e per sanar las vias da Camon e da Risere. 
Projects da vias 
La regenza ha approvà 2' 600' 000 francs per lavurs da construcziun sin ils suandants trajects: 
- Via dal Scanvetg: lavurs d' impressari e da cuvrida, Maladers – St. Peter 
La consultaziun davart l'ordinaziun da finanzas per las vischnancas è lantschada
La regenza ha avert la consultaziun davart l' ordinaziun da finanzas per las vischnancas. 
L' ordinaziun concretisescha la lescha da finanzas dal chantun Grischun e furma la basa per realisar il model armonisà da contabilitad 2 ( MAC2) en las vischnancas. 
La finamira è da cuntanscher ina meglra transparenza da la situaziun da facultad, da finanzas e da rendita da tut las communitads publicas. 
La sessiun d' october 2011 ha il cussegl grond deliberà la lescha da finanzas dal chantun Grischun ( LFC). 
Questa lescha sa basa fermamain sin il MAC2 da la conferenza da las directuras e dals directurs chantunals da finanzas. 
La lescha da finanzas vala er per las vischnancas politicas, uschenavant ch' i na valan betg disposiziuns chantunalas divergentas u uschenavant che questa lescha na regla betg expressivamain causals chantunals. 
Suenter ch' il termin da referendum è scadì senza ch' i saja vegnì fatg in tal, duai la lescha da finanzas entrar en vigur il december 2012. 
La lescha da finanzas vegn concretisada tras in' ordinaziun da finanzas specifica per las vischnancas ( OFV). 
La regenza ha mess a disposiziun il sboz preliminar per la consultaziun fin mez avrigl 2012. 
L' uffizi da vischnancas organisescha occurrenzas d' infurmaziun regiunalas per las vischnancas. 
Questas occurrenzas han lieu il mars 2012. 
En l' avegnir quints cumparegliabels 
L' introducziun dal MAC2 augmenta la cumparegliabladad dals quints da tut las communitads publicas. 
Las metodas da rendaquint vegnan plinavant adattadas a quellas da l' economia privata. 
En differents secturs introducescha il MAC2 novs elements. 
Tranter auter vegn l' agiunta al quint annual cumplettada cun ina glista da las participaziuns, cun ina glista da las garanzias e cun ina cumprova da l' agen chapital. 
Plinavant daventi obligatoric da manar in quint da cash flow sco er ina contabilitad da la facultad investida. 
Novaziuns resultan er, tras ina cumprova dal gudogn e da la perdita sin trais stgalims e tras in nov plan dals contos armonisà, tar la valitaziun da la facultad da finanzas e da la facultad administrativa sco er tar las amortisaziuns. 
Las vischnancas pon – quai cuntrari al chantun – duvrar vinavant bunas bilantschas per amortisaziuns extraordinarias. 
L' administraziun chantunala vegn ad introducir il MAC2 per il 1. da schaner 2013. 
A partir da l' onn da gestiun 2013 vegnan rimnadas emprimas experientschas cun in pèr vischnancas da model, avant ch' il MAC2 vegn introducì en tut il chantun. 
Las vischnancas han temp fin l' onn 2018 d' introducir il MAC2. 
Per las corporaziuns regiunalas e per las corporaziuns da vischnancas sco er per las vischnancas burgaisas vala la lescha da finanzas mo confurm al senn. 
I vegn desistì da fixar standards minimals. 
Las vischnancas burgaisas duain dentant render quint autonomamain en l' avegnir. 
Communicaziun da la regenza dals 16 da favrer 2012
La regenza grischuna ha mess la chasa da parturir a Jenins sin la glista dals ospitals. 
Plinavant ha ella fixà provisoricamain las pauschalas pro cas per ils ospitals acuts dal Grischun sco er approvà trais cunvegnas da program cun la confederaziun. 
La chasa da parturir a Jenins è ussa sin la glista dals ospitals 
Tenor il conclus da la regenza vegn la glista dals ospitals dal chantun Grischun cumplettada cun la chasa da parturir dal Grischun a Jenins. 
L' incarica da prestaziun exista per l' assistenza al part a partir da la 37. emna da gravidanza cun dus letgs da pazientas. 
Tenor l' avis da la regenza è la raschun per integrar la chasa da parturir sin la glista dals ospitals la circumstanza che la purschida da questa chasa sa differenziescha da tut ils ospitals e da tut las clinicas che figureschan sin la glista dals ospitals. 
Plinavant ha quai pitschnas consequenzas per la planisaziun dals ospitals. 
En il chantun Grischun datti mintga onn tut en tut circa 1640 naschientschas. 
Per la chasa da parturir a Jenins vegni quintà cun ca. 40 naschientschas. 
Fixà provisoricamain las pauschalas pro cas per ils ospitals acuts dal Grischun 
Per il cumenzament da l' onn ha la regenza fixà en moda superprovisorica las pauschalas pro cas per il rendaquint da prestaziuns staziunaras dals ospitals acuts grischuns, perquai ch' ils ospitals e las assicuranzas da malsauns n' eran betg vegnids da s' accordar davart l' autezza da talas ( communicaziun da la regenza dals 5 da schaner 2012). 
Fin la fin da schaner han ils partenaris da tariffa gì temp da prender posiziun en chaussa. 
Suenter la scadenza da quest termin ha la regenza ussa fixà provisoricamain las pauschalas pro cas senza midadas. Quellas valan fin che la procedura per la fixaziun da las tariffas è terminada. 
Approvà trais cunvegnas da program cun la confederaziun 
Tras la nova concepziun da la gulivaziun da finanzas e da la repartiziun da las incumbensas tranter la confederaziun ed ils chantuns ( NGF), ch' è entrada en vigur il 1. da schaner 2008, è vegnì introducì l' instrument da la cunvegna da program. 
Uschia èsi previs che incumbensas communablas restantas vegnan regladas ed ademplidas tras cunvegnas tranter la confederaziun ed ils singuls chantuns, uschenavant che quai è cunvegnent. 
La regenza grischuna ha approvà trais cunvegnas da program per ils onns 2012 fin 2015 tranter l' uffizi federal d' ambient ed il chantun Grischun. 
Quellas concernan il sectur " territoris per la protecziun da la selvaschina e dals utschels da l' aua ", il sectur " protecziun cunter la canera e cunter suns " ed il sectur " ovras da protecziun cunter l' aua ". 
Da las prestaziuns concludidas ha la regenza prendì enconuschientscha. 
Resalvada resta l' approvaziun dals credits annuals tras il cussegl grond. 
Mess en vigur duas leschas 
A chaschun da sia ultima sesida ha la regenza concludì da metter en vigur ils suandants relaschs: 
- La lescha davart la surveglianza da las finanzas dals 19 d' october 2011 vegn messa en vigur per il 1. da mars 2012. 
- La revisiun parziala da la lescha davart il traffic public en il chantun Grischun vegn messa en vigur retroactivamain per ils 31 d' october 2011. 
Projects da vias 
La regenza ha approvà en tut 6' 860' 000 francs per lavurs da construcziun sin ils suandants trajects: 
- via naziunala A28: lavurs d' impressari e da cuvrida, sviament da Saas, punt a spunda Wieseli 
- via dal Meir: lavurs d' impressari e da cuvrida, Freihof-Solas, mir da sustegn Calabria 
Integraziun daventa ina schanza per tuttas e per tuts
Per sviluppar vinavant la politica d' integraziun chantunala è vegnida stgaffida ina nova basa: Per incumbensa da la regenza ha ina cumissiun d' integraziun sustegnida da differentas varts elavurà directivas per promover l' integraziun da persunas estras en il Grischun. 
Las directivas cuntegnan recumandaziuns per tut las acturas ed ils acturs ch' èn pertutgads da l' integraziun. 
L' integraziun è ina incumbensa principala dal stadi e da la societad. 
La confederaziun, ils chantuns e las vischnancas ston stgaffir cuminaivlamain cundiziuns favuraivlas per l' egualitad da las schanzas e per la participaziun da la populaziun estra a la vita publica. 
Per la direcziun strategica da la promoziun da l' integraziun da persunas estras en il Grischun ha la regenza installà il mars 2010 ina cumissiun d' integraziun manada da Patricia Ganter, l' incumbensada chantunala d' integraziun. 
Represchentantas e represchentants da las vischnancas, da l' economia, da las baselgias chantunalas e cuminanzas religiusas, da federaziuns, uniuns ed organisaziuns sco er da la populaziun residenta estra han resumà las directivas per promover l' integraziun en in rapport. 
Questas directivas èn decisivas ils proxims onns per las activitads dal chantun e da las vischnancas. 
Ellas servan sco basa per elavurar normas giuridicamain liantas eventualmain necessarias sin plaun chantunal e communal. 
En ses rapport ha la cumissiun enumerà ils champs d' acziun ils pli impurtants ch' èn relevants per l' integraziun en il futur e formulà recumandaziuns respectivas. 
Questas recumandaziuns han las suandantas finamiras: 
promover la chapientscha da las linguas e la communicaziun tranter las culturas sin tut ils plauns; 
intermediar infurmaziuns che s' orienteschan als basegns tant a persunas immigradas sco er a persunas indigenas; 
ina politica da furmaziun che stgaffescha las premissas meglras pussaivlas per avair success en scola e per entrar en il mund professiunal; 
in' economia che surpiglia sia responsabladad sociala en il sectur da l' integraziun e che avra perspectivas professiunalas per sias collavuraturas e per ses collavuraturs esters; 
posts d' administraziun ch' èn sensibilisads per l' interculturalitad e che rendan accessiblas lur prestaziuns a tuttas ed a tuts. 
Exempels per ina promoziun pli intensiva da l' integraziun 
Savend che gia oz vegn fatg bler per integrar la populaziun residenta estra – cunzunt en scola ed a la plazza da lavur – ha la cumissiun elavurà ina massa propostas. 
Intgins exempels: Ina purschida da curs da lingua facils duai er cuntanscher persunas che n' èn betg disadas d' emprender. 
Interpretas ed interprets interculturals duain vegnir engaschads pli savens en scola sco er en il sectur social ed en il sectur da la sanadad. 
Persunas estras immigradas da nov duain vegnir infurmadas meglier. 
Uffants da la vegliadetgna prescolara cun dischavantatgs socials generals duain vegnir promovids. 
En scola duai vegnir rinforzada la collavuraziun cun geniturs da lingua estra. 
Giuvenils da lingua estra duain vegnir sustegnids meglier tar la midada en il mund professiunal. 
Mesiras simplas che porschan qualificaziuns professiunalas duain facilitar l' entrada en il martgà da lavur. 
Oz èn var 32' 000 persunas en il chantun Grischun da naziunalitad estra. 
Ellas derivan da 122 naziuns. 
Ina integraziun cun success n' è betg ina schanza mo per la populaziun residenta estra, mabain er per l' economia e per la societad. 
Tenor il princip " promover e pretender " maina l' integraziun ad ina convivenza buna e paschaivla e rinforza la solidaritad. 
Respect vicendaivel e perspectivas da svilup per tuttas e per tuts èn da gronda impurtanza en quest connex. 
La politica da vegliadetgna survegn ina nova orientaziun
Dumagnar las sfidas demograficas e metter a disposiziun purschidas colliadas per ina generaziun activa en la vegliadetgna: Quai cuntegna il model directiv pertutgant la vegliadetgna dal Grischun 2012. 
La structura da las vegliadetgnas sa mida en la societad. 
Er en il chantun Grischun crescha il dumber d' umans attempads ( 65 onns e dapli) e fitg attempads ( 80 onns e dapli) fermamain. 
Cumpareglià cun l' onn 1980 vegn il dumber d' umans attempads a crescher fin l' onn 2030 per dapli ch' il dubel da circa 22' 400 sin 47' 400 ed il dumber d' umans fitg attempads per dapli che trais giadas da 4' 160 sin passa 14' 140. 
Il nov model directiv pertutgant la vegliadetgna dal Grischun 2012 prescriva l' orientaziun da la politica da vegliadetgna futura dal chantun Grischun en ils secturs da la prevenziun da la sanadad sco er da la tgira e da l' assistenza d' umans pli vegls. El enumerescha mesiras concretas che duain vegnir realisadas dal chantun e da las vischnancas sco er da las organisaziuns nunguvernamentalas. 
Sut la direcziun da l' uffizi da sanadad è il model directiv vegnì elavurà en in process da plirs pass ensemen cun represchentantas e represchentants da differentas organisaziuns professiunalas. 
La regenza grischuna ha prendì enconuschientscha dal model directiv ed ha approvà las finamiras strategicas ch' el cuntegna. 
Trais finamiras cun mesiras concretas 
Las trais finamiras da la nova politica da vegliadetgna che la regenza ha fixà sa cloman: " rinforzar l' autonomia, la sanadad e la qualitad da viver dals umans pli vegls per augmentar il dumber dals onns da vita sauns e per retardar l' entrada en ina chasa da tgira ", " reducir las abitantas ed ils abitants da chasas da tgira a persunas che ston stringentamain vegnir tgiradas en ina chasa da tgira ", " meglierar la colliaziun e collavuraziun da las differentas purschidas da tgira e d' assistenza sco er infurmar en ina moda che tegna quint dals basegns da las persunas che s' interessan per dumondas da la vegliadetgna e per purschidas da tgira e d' assistenza ". 
Ultra da quai duain vegnir realisadas tranter auter las suandantas mesiras: 
L' uffizi da sanadad elavura in concept per in program chantunal per la promoziun da la sanadad en la vegliadetgna. 
Latiers tutga er la cuntinuaziun dal project da success " Insieme sano – gemeinsam gesund " per promover la sanadad e la qualitad da viver da la populaziun pli veglia en las vischnancas. 
Quest project integrescha las gruppas en mira – en il senn d' in process cooperativ – en las planisaziuns ed en las decisiuns. 
La part da la populaziun residenta dad 80 onns e dapli che viva en ina chasa da tgira duai vegnir reducida fin l' onn 2030 a main che 20 pertschient ( 2010: 25 pertschient). 
Quai premetta – er perquai ch' il dumber da questa gruppa da la populaziun che crescha fitg ferm – purschidas alternativas da tgira e d' assistenza sco er in abitar assistì u structuras da di e da notg. 
Il chantun definescha en l' avegnir – ultra dal basegn da letgs en chasas da tgira – er il basegn da purschidas alternativas da tgira e d' assistenza e sustegna las vischnancas a realisar questas purschidas. 
Il chantun endrizza in portal d' internet, sin il qual las organisaziuns ch' èn activas en il Grischun mettan lur link ed infurmaziuns che stattan en connex cun il tema da la vegliadetgna sco er infurmaziuns davart las differentas purschidas. 
Las vischnancas procuran da lur vart per l' installaziun da forums regiunals da colliaziun. 
Partenza a l' emprim forum grischun per dumondas da vegliadetgna 
Il nov model directiv vegn preschentà l' emprima mesadad da l' onn 2012 ad in vast public a chaschun d' in forum grischun per dumondas da vegliadetgna. 
Il forum è quasi il " tact inizial " per realisar las mesiras proponidas. 
En il futur organisescha il chantun mintga dus onns in forum per dumondas da vegliadetgna. 
En il center stat la colliaziun dals acturs publics e privats e da las organisaziuns publicas e privatas dal sectur da vegliadetgna. 
Al forum vegnan plinavant discutadas tendenzas actualas e strategias. 
Communicaziun da la regenza dals 23 da favrer 2012
La regenza grischuna ha approvà pliras cunvegnas da program fatgas cun la confederaziun. 
Plinavant è ella s' occupada en sia ultima sesida da differentas fatschentas or da las vischnancas e da divers projects da vias. 
Approvà cunvegnas da program per parcs e per projects grischuns da parcs 
La regenza grischuna ha approvà pliras cunvegnas da program per ils onns 2012 fin 2015 tranter l' uffizi federal d' ambient ed il chantun Grischun. 
Quatter cunvegnas èn vegnidas fatgas en il champ da parcs d' impurtanza naziunala. 
Questas cunvegnas reglan las incumbensas communablas tranter la confederaziun ed il chantun en connex cun ils parcs natirals regiunals gia existents Parc Ela e Biosfera Val Müstair sco er cun ils projects per in parc naziunal Adula e per in parc natiral regiunal Beverin. 
Ulteriuras cunvegnas da program approvadas pertutgan ils secturs ovras da protecziun en il guaud, guaud da protecziun, biodiversitad en il guaud ed economia forestala sco er natira e cuntrada. 
Novas reglas per tegnair chavals en la zona d' agricultura 
En ina consultaziun a la confederaziun prenda la regenza grischuna posiziun davart il tegnair chavals en la zona d' agricultura. 
Il motiv per quai è ina iniziativa parlamentara che pretenda da schluccar las disposiziuns che reglan il tegnair chavals da sport e da temp liber en la zona d' agricultura. 
La regenza beneventa la direcziun da l' iniziativa parlamentara, perquai che quella correspunda a la pratica executiva actuala e tegna er quint en moda adequata dals interess ch' èn sa midads en il Grischun envers la tratga moderna da chavals. 
Da vischnancas e da regiuns 
Schiers: La planisaziun d' utilisaziun da la vischnanca da Schiers dals 24 da zercladur 2011 cun in plan da zonas e plan general da furmaziun 1 :1' 000 " deposit da material ", ch' è vegnida fatga per il project d' installar e da manar ina deponia da material en il territori " Über der Landquart ", vegn approvada. 
A medem temp vegn dada la permissiun per la runcada permanenta e temporara da l' areal da guaud per realisar la deponia. 
Tavau: La revisiun parziala da la planisaziun locala da la vischnanca da Tavau dals 30 da zercladur 2011 vegn approvada. 
La revisiun cuntegna plans generals d' avertura per il provediment d' aua e per l' allontanament d' aua persa da Tavau. 
Fideris: La revisiun parziala da la lescha da construcziun sco er il plan da zonas 1 :1' 000, revisiun parziala " Madinis " che la vischnanca da Fideris ha concludì ils 27 d' october 2011 vegnan approvads. 
Grüsch: La revisiun parziala da la planisaziun locala, concludida da la vischnanca da Grüsch ils 23 da zercladur 2011, vegn approvada. 
Braggio: La revisiun parziala da la constituziun communala da la vischnanca da Braggio dals 29 da schaner 2012 vegn approvada. 
Medel/Lucmagn: La revisiun parziala da la constituziun communala da la vischnanca da Medel/Lucmagn dals 29 da schaner 2012 vegn approvada. 
Val S. Pieder: La constituziun da la vischnanca da Val S. Pieder dals 29 da schaner 2012 vegn approvada. 
Cuira: A la citad da Cuira vegn garantida ina contribuziun chantunala da construcziun da 218' 800 francs per renovar la chasa da scola dal stgalim superiur Quader. 
Projects da vias 
A chaschun da sia ultima sesida ha la regenza approvà ils suandants projects per correcziuns da vias: 
- Rabius e Sumvitg: midada dal project d' exposiziun per la correcziun da la via sursilvana, traject da Rabius fin Sumvitg ( kilometers 43,03 fin 44,38) 
- Murmarera e Beiva: correcziun da la via dal Güglia, traject Giustia ( kilometers 53,60 fin 53,85) 
- Churwalden: midada dal project d' exposiziun per la correcziun da la via dal Güglia, traject da Stettli fin Parpan ( kilometers 12,90 fin 13,90) 
- Duin: project d' exposiziun per la correcziun da la via da Val S. Pieder, traject da Mulin da Pitasch fin Peiden Bogn ( kilometers 5,73 fin 7,19) 
Plinavant ha la regenza approvà totalmain 12' 090' 000 francs per lavurs da construcziun sin ils suandants trajects: 
- via naziunala A28: lavurs d' impressari, sviament da Küblis, construcziuns artifizialas a Prada 
- via dal Güglia: lavurs d' impressari e da cuvrida, sviament da Silvaplauna, Piz Sura – rundella Piz 
Quint dal chantun 2011: In ulteriur bun resultat annual per il chantun Grischun
Cun in surpli dal retgav da 103 milliuns francs cuntinuescha il resultat dal quint 2011 ils buns rendaquints dals onns precedents. 
" Main expensas che previs e grondas entradas nunspetgadas, cunzunt tar las taglias chantunalas, han la finala manà a quest resultat fitg allegraivel ", commentescha la directura da finanzas ad interim Barbara Janom Steiner il resultat annual dal chantun Grischun. 
Il quint da las vias sa mussa cun in plus da 12,5 miu. medemamain en la meglra furma. 
La situaziun da facultad e da finanzas dal chantun resta fitg solida. 
Valurs da basa dal quint dal chantun 2011: 
Il resultat annual exact è cun 103 miu. sin il nivel da l' onn precedent ( 109 miu.). 
Attribuziun extraordinaria da 220 miu. en la finanziaziun speziala " gulivaziun da finanzas intercommunala " sco er furmaziun d' ina reserva da 40 miu. per renovar il tunnel da l' Alvra da la Viafier retica. 
Investiziuns bruttas da 417 miu. ed investiziuns nettas da 196 miu. ( onn precedent 205 miu.). 
Puspè fitg bun grad d' atgna finanziaziun da las investiziuns nettas da passa 150 pertschient. 
Dabun da las vias dad en il fratemp 82 miu. grazia ad in surpli dal retgav en il quint da las vias da 12,5 miu. 
Agen chapital da passa 1 milliarda francs. 
Quint current: Las divergenzas dal preventiv èn positivas da la vart dals custs e da la vart da la rendita 
Da la vart dals custs n' èn blers credits tenor il preventiv betg vegnids exaurids. 
Ils custs da persunal èn restads per 10,3 miu. sut la valur dal preventiv. 
Tar ils custs reals è il preventiv vegnì sutpassà per 32,1 miu. ( -10,5 pertschient). 
Pervia dal mantegniment architectonic pli bass è el sa sminuì en cumparegliaziun cun l' onn precedent ( -8,2 miu.). 
Las amortisaziuns èn sa reducidas per 16,2 miu. pervia dal volumen d' investiziun pli bass. Las atgnas contribuziuns a terzas persunas èn percunter s' augmentadas per 4 pertschient ( +30,2 miu.) sin passa 792 miu. Ils augments ils pli gronds han ins pudì registrar tar las reducziuns da las premias ( +7 miu.), tar las prestaziuns supplementaras ( +6 miu.) e tar las dretgiras districtualas ( +5 miu.). 
En il preventiv eran previs 827 miu. per las contribuziuns. 
Da la vart da la rendita han ils retgavs da taglia chantunals surpassà il preventiv per 34,8 miu. Pervia da la revisiun da la lescha da taglia 2009 che ha gì per l' emprima giada consequenzas sin la rendita èn els dentant sa reducids visavi l' onn precedent per circa 30 miu. Entant ch' ils retgavs da la taglia sin interpresas han manchentà per 10,9 miu. schizunt il preventiv valità pli bass, èn las taglias sin las entradas e sin la facultad da las persunas natiralas stadas per 18,9 miu. pli autas che spetgà. 
Las taglias sin il gudogn tras la vendita da bains immobigliars han cuntanschì ina valur da record da passa 50 miu. Ils retgavs da facultad ( 140 miu.) – cun ils retgavs dals tschains e da las dividendas sin participaziuns e sin investiziuns da la facultad finanziala – èn ina pitga impurtanta da la vart da la rendita. 
Cun ina divergenza dal preventiv da 15,4 miu. han els medemamain gidà a cuntanscher il bun resultat. 
Plinavant èn resultadas differentas entradas federalas ( p. ex. part dal retgav da la taglia federala directa +4 miu., taglia anticipada +3 miu., taxa sin il traffic pesant dependenta da la prestaziun +4 miu.) pli autas che previs da la confederaziun e dal chantun. 
Factur spezial: Las attribuziuns unicas da meds finanzials van sin donn e cust dal quint 2011 
Il cussegl grond ha decidì l' onn 2011, cun adattar leschas, da duvrar en tut 260 miu. Quest import ha el engrevgià sco posiziuns extraordinarias da la vart dals custs al quint 2011. 
Per l' ina ha el plazzà 220 miu. en la finanziaziun speziala " gulivaziun da finanzas ". 
Quests meds finanzials vegnan mess a disposiziun per finanziar fusiuns da vischnancas e projects per concepir da nov la gulivaziun da finanzas en vista a la refurma da las vischnancas e dal territori. 
Per l' autra è vegnida furmada ina reserva da 40 miu. per renovar il tunnel da l' Alvra da la Viafier retica. 
Suenter avair deducì questas duas attribuziuns e suenter avair rectifitgà per ulteriuras posiziuns extraordinarias ( netto +2 miu.) resulta ina perdita da 155 miu. che vegn constatada en la contabilitad. 
Quint d' investiziun: Il chantun fa expensas d' investiziun da brutto 417 miu. 
Er tar las expensas d' investiziun n' èn betg tut ils credits tenor il preventiv vegnids exaurids dal tuttafatg. 
Ils agens projects da construcziun e las acquisiziuns ( -17,9 miu.) sco er ils emprests da daners ch' èn vegnids concedids ( -6,7 miu.) èn restads sut las valurs planisadas. 
Percunter èn ils preventivs vegnids pli che exaurids tar las contribuziuns d' investiziun a terzas persunas. 
Tras in credit posteriur èn per exempel vegnids pajads ulteriurs 15 miu. a la construcziun da chasas da persunas attempadas e da tgira. 
Cun investiziuns nettas da 196 miu. è la directiva da la politica da finanzas dal cussegl grond vegnida observada. 
Indicaturs e bilantscha: La situaziun da facultad e da finanzas solida è vegnida confermada 
Il grad d' atgna finanziaziun mussa en tge dimensiun ch' il chantun po finanziar sias investiziuns cun ils meds finanzials ch' el ha acquistà sez. 
Cun passa 150 pertschient cuntanscha el puspè ina valur excellenta. 
L' agen chapital contabel è sa reducì pervia da las attribuziuns dals meds finanzials menziunadas qua survart sin 1 milliarda francs. 
En questa summa è cuntegnida la reserva per il tunnel da l' Alvra. 
La finanziaziun speziala per la gulivaziun da finanzas intercommunala demussa in dabun da 256 miu. Il dabun da las vias è s' augmentà suenter il surpli d' entradas da 12,5 miu. sin passa 82 miu. 
Perspectiva per l' onn 2012: In resultat positiv è realistic 
Per l' onn 2012 è previs in deficit da 29 miu. Dal puntg da vista actual pon ins far quint ch' i possia vegnir cuntanschì in surpli dal retgav en il quint dal chantun 2012. 
Quai è ina consequenza da la distribuziun dal gudogn da la banca naziunala svizra ( BNS) – betg previsa en il preventiv – per l' onn da gestiun 2011, ch' è bain per circa 25 miu. pli bassa che fin ussa – pervia da la nova cunvegna tranter la confederaziun e la BNS –, ma che porta tuttina anc var 16 miu. al chantun Grischun l' onn 2012. 
Il resultat da l' onn 2012 vegn ad esser cleramain mender che quel dals onns precedents. 
Quai è surtut er ina consequenza d' ina perdita marcanta da la rendita en connex cun la gulivaziun da finanzas da la confederaziun sco er cun ils custs supplementars considerabels en ils secturs da la finanziaziun dals ospitals, da las prestaziuns supplementaras e da las reducziuns da las premias. 
Il cussegl grond vegn a tractar il quint dal chantun 2011 en la sessiun da zercladur. 
Ulteriuras infurmaziuns davart il quint dal chantun 2011 dattan: 
- presidenta da la regenza Barbara Janom Steiner, scheffa a.i. dal departament da finanzas e vischnancas, barbara.janom@djsg.gr.ch tel. 081'257'25'01 
- Andrea Seifert, manader da l' administraziun da finanzas, andrea.seifert@five.gr.ch tel. 081'257'33'01 
Pensums cumplains pli pitschens en scola chaschunan custs supplementars pli gronds
En la missiva al cussegl grond tar la revisiun totala da la lescha da scola èn ils custs supplementars che vegnan chaschunads pervia da la reducziun dals pensums cumplains da las persunas d' instrucziun inditgads en moda fallida. 
La regenza grischuna ha prendì enconuschientscha dals custs supplementars pli auts. 
Las discussiuns suenter ch' il project tar la revisiun totala da la lescha da scola era vegnì tractà en il cussegl grond han mussà che las calculaziuns dals custs supplementars che vegnan preschentads en la missiva e che vegnan chaschunads pervia da la reducziun dals pensums cumplains da las persunas d' instrucziun èn fallidas. 
Sin la pagina 685 da la missiva carnet nr. 6 / 2011-2012 " Revisiun totala da la lescha davart las scolas popularas dal chantun Grischun ( lescha da scola) " steva scrit: 
" Reducziun dal pensum cumplain da las persunas d' instrucziun: Sch' ins reducescha il dumber da lecziuns per emna ed onn d' in pensum cumplain da las persunas d' instrucziun da la scola primara e secundara da 1140 ( 38 emnas da scola à 30 lecziuns) a 1131 ( 39 emnas da scola à 29 lecziuns; quai che correspunda ad ina reducziun da 0,8 pertschient) resp. d' in pensum cumplain sin il stgalim da la scolina da 950 uras per emna ed onn ( 38 emnas da scola à 25 uras) a 936 uras per emna ed onn ( 39 emnas da scola à 24 uras; quai che correspunda ad ina reducziun dad 1,5 pertschient), basegni correspundentamain dapli persunas d' instrucziun. 
" 
Questa ponderaziun è fallida, perquai che las instituziuns ch' èn responsablas per la scola en il Grischun n' indemniseschan lur persunas d' instrucziun betg sin basa da las lecziuns per emna ed onn. 
Per eruir las midadas dal salari è decisiv unicamain il dumber da las lecziuns che vegnan instruidas per emna ( pensum emnil). 
Il dumber da las emnas da scola, respectivamain da las emnas da vacanzas, n' ha nagina influenza sin l' indemnisaziun da las persunas d' instrucziun. 
Ultra da quai èsi sa mussà ch' ins è – cun calcular la reducziun dal pensum cumplain da las persunas d' instrucziun da classa – partì d' ina presumziun fallida. 
La part da las persunas d' instrucziun da classa vi dal total da persunas d' instrucziun è vegnida fixada memia bass. 
Calculaziun e custs supplementars tenor las presumziuns correctas 
Las calculaziuns dals custs ston vegnir fatgas sin fundament da las suandantas duas basas da calculaziun: 
Quantas lecziuns ston las persunas d' instrucziun dar per cuntanscher in pensum cumplain emnil? 
( Custs che resultan pervia da las midadas dal pensum emnil da las persunas d' instrucziun) 
Quantas lecziuns ston las instituziuns ch' èn responsablas per la scola garantir per emna? 
( Sin fundament da la decisiun dal cussegl grond il december 2011 tar la dumonda Märchy da betg midar il dumber da lecziuns per emna da las scolaras e dals scolars fin ch' i vegn introducì il plan d' instrucziun 21, resta la dotaziun d' uras vertenta tala e quala. 
) 
Las calculaziuns ston vegnir fatgas sco suonda: 
Per las persunas d' instrucziun da la scola primara e secundara da 30 a 29 lecziuns per emna. 
Quai correspunda ad ina reducziun dal pensum cumplain emnil per ina lecziun ( resp. 3,3 pertschient empè da 0,8 pertschient tenor la presumziun en la missiva). 
Per las persunas d' instrucziun da la scolina da 25 a 24 uras per emna. 
Quai correspunda ad ina reducziun dal pensum cumplain emnil per ina ura ( resp. 4 pertschient empè dad 1,5 pertschient tenor la presumziun en la missiva). 
Per las persunas d' instrucziun da classa da 29 a 28 lecziuns per emna. 
Quai correspunda ad ina reducziun dal pensum cumplain emnil per ina lecziun ( resp. 3,4 pertschient). 
En ils documents tar la missiva èsi vegnì quintà cun ina part memia bassa da persunas d' instrucziun da classa. 
Custs supplementars envers la missiva 
I resultan las suandantas midadas dals custs: 
Posiziun dals custs tenor la pagina 683 da la missiva 
Fin ussa 
Da nov 
Reducziun dal pensum cumplain da las persunas d' instrucziun 
403' 591 
1' 704' 050 
Reducziun dal pensum cumplain da las persunas d' instrucziun da classa 
590' 264 
1' 127' 789 
Reducziun dal pensum cumplain da las persunas d' instrucziun da la scolina 
74' 428 
202' 018 
La differenza envers la missiva importa pia en total 1' 965' 574 francs. 
Sche las pauschalas per scolara u per scolar na vegnan betg adattadas correspundentamain, van quests custs cumplettamain a quint da las instituziuns ch' èn responsablas per la scola. 
Communicaziun da la regenza dal 1. da mars 2012
Ils servetschs psichiatrics dal Grischun duain pudair sa far valair anc pli fitg sco interprendiders: La regenza ha lantschà la consultaziun tar ina revisiun respectiva da la lescha davart l' organisaziun da la psichiatria. 
Plinavant ha la regenza approvà la concessiun dal dretg da las auas per il project da l' ovra electrica Casti Plus. 
Novas cundiziuns generalas legalas per ils SPGR 
Ils servetschs psichiatrics dal Grischun ( SPGR) duain survegnir la libertad d' agir sco interpresa, ch' è necessaria per pudair realisar la nova finanziaziun tenor prestaziun dals ospitals e da las instituziuns per persunas cun impediments. 
Per quest intent duain vegnir adattadas las cundiziuns generalas legalas vertentas da la lescha. 
La regenza ha dà la revisiun da la lescha davart l' organisaziun dals servetschs psichiatrics chantunals e da las chasas chantunalas da dimora per persunas cun impediments psichics dal chantun Grischun ( lescha davart l' organisaziun da la psichiatria) en consultaziun fin ils 30 d' avrigl 2012. 
La revisiun da la lescha tracta ils suandants puncts: Als SPGR vegnan surdads – en il dretg da construcziun – ils edifizis e stabiliments necessaris per il manaschi, cun excepziun dal bain puril Waldhaus. Ils SPGR vegnan munids cun in chapital da dotaziun da maximalmain 10 milliuns francs ed han la pussaivladad da furmar reservas. 
Il transferiment – en il dretg da construcziun – dals bains immobigliars ch' èn necessaris per il manaschi als SPGR gida, ord vista da la regenza, als SPGR a sa far valair en conturns da martgà che daventan adina pli dinamics. 
Pervia da la midada dal princip da la cuvrida dals custs a la finanziaziun dals ospitals e da las instituziuns per persunas cun impediments tenor prestaziun per il 1. da schaner 2012 ston ils SPGR ultra da quai avair avunda agen chapital per pudair ademplir da tut temp lur obligaziuns. 
Il chantun è interessà che la structura da la bilantscha dals SPGR na vegnia betg influenzada en moda negativa tras ina quota da chapital ester memia gronda. 
Ils SPGR ston pia vegnir munids cun chapital da dotaziun en ina moda ch' è adequata als ristgs. 
( /RM/publicaziuns/Consultaziuns/Seiten/Laufende.aspx) 
L' onn 2002 èn las clinicas psichiatricas chantunalas e las chasas chantunalas da dimora e da lavur per persunas cun impediments psichics vegnidas excorporadas da l' administraziun chantunala e transferidas en in institut autonom da dretg public. 
Questa independenza è vegnida realisada cun la finamira da dar als SPGR la libertad d' agir per ch' els possian far frunt a las pretensiuns creschentas che vegnan fatgas envers ils ospitals ed envers las clinicas da furnir las prestaziuns en moda economica. 
Quella giada èsi vegnì desistì da dotar l' institut cun agen chapital e d' al permetter da far reservas. 
Ils edifizis ed ils stabiliments vegnan mess a disposiziun dapi lura als SPGR cunter locaziun. 
Approvà la concessiun per l' ovra electrica Casti Plus 
La regenza grischuna ha approvà la concessiun dal dretg da las auas ch' è vegnida concedida da la vischnanca da Casti al consorzi Casti Plus ils 15/16 da settember 2010 per utilisar la forza idraulica da l' Alvra. 
La concessiun dal dretg da las auas vegn dada per ina durada da 75 onns a partir dal mument che l' ovra electrica planisada vegn messa en funcziun. 
Il consorzi – che sa cumpona da l' Axpo SA, da l' ovra electrica da Tavau SA ( EWD) sco er da l' ovra electrica da la citad da Turitg ( EWZ) – ha l' intenziun d' utilisar la forza idraulica da l' Alvra en in ulteriur stgalim tranter il lieu da restituziun a la centrala existenta da l' ovra electrica da l' Alvra e da la Landwasser SA ( ALK) a Casti ed il lieu da restituziun previs a la riva dal lai da fermada a Solas. 
L' utilisaziun sa restrenscha sin l' aua che serva per il manaschi e che pervegn dal chanal sut la centrala da l' ovra electrica a Casti. 
Sco simpla ovra electrica senza lai da fermada ha la futura ovra electrica Casti Plus ina prestaziun installada da 2,7 megawatts ed ina producziun annuala da ca. 11 uras da gigawatt. 
I vegn fatg quint cun custs d' investiziun da 23 fin 25 milliuns francs. 
Il servetsch tessinais da passaports vegn extendì sin il district da la Moesa 
Ina cunvegna ch' è vegnida fatga cun il chantun Tessin davart la registraziun da las datas biometricas da las abitantas e dals abitants dal district da la Moesa è vegnida extendida. 
Ultra da las burgaisas svizras e dals burgais svizzers domiciliads en il district da la Moesa pon ussa er persunas estras originarias da terzs stadis laschar registrar lur datas biometricas a Bellinzona per survegnir ina legitimaziun da persunas estras. 
La regenza grischuna ha approvà in nov contract correspundent cun il chantun Tessin. 
La cumissiun da sanitad vegn schliada 
La cumissiun da sanitad che aveva l' incumbensa da tractar dumondas dals fatgs da sanadad vegn schliada per conclus da la regenza per il 1. da fanadur 2012, suenter la fin da l' ultima perioda d' uffizi da 4 onns. 
Sin fundament da las cundiziuns generalas politicas ch' èn sa midadas pervia da la nova finanziaziun dals ospitals è la libertad d' agir legislativa sa sminuida. 
La necessitad d' ina cussegliaziun tras la cumissiun n' è betg pli dada. 
La cumissiun da sanitad sa cumpona da 5 commembras e commembers. 
Presidiada vegn ella da la scheffa u dal schef dal departament da giustia, segirezza e sanadad. 
Las incumbensas da la cumissiun èn tranter auter cussegliar il departament; examinar las dumondas per subvenziunar edifizis ed indrizs dals ospitals e per permetter novas plazzas da schefmedis e da medis directivs. 
Plinavant gida ella ad elavurar, ad adattar ed ad examinar incaricas da prestaziun. 
Da vischnancas e da regiuns 
Ardez: La revisiun parziala da la planisaziun locala da la vischnanca dad Ardez dals 23 d' avust 2011 vegn approvada. 
Questa revisiun parziala stgaffescha las premissas da la planisaziun d' utilisaziun per realisar in concept da parcar ch' è vegnì elavurà. 
Bever/Samedan: Il project da las vischnancas da Bever e da Samedan per la revitalisaziun da las zonas umidas da l' En, 1. etappa vegn approvà cun cundiziuns. 
Cun resalva da la garanzia da contribuziuns federalas vegn permessa ina contribuziun chantunala da maximalmain 750' 000 francs main las contribuziuns da la vischnanca e d' eventualas terzas persunas. 
Contribuziuns chantunalas a differentas instituziuns 
Teater da Cuira e filarmonia da chombra dal Grischun: Il project " Churer Operettenfrühling 2012 " dal teater da Cuira e da la filarmonia da chombra dal Grischun vegn sustegnì cun ina contribuziun totala en furma d' ina garanzia da deficit da maximalmain 80' 000 francs. 
Contribuziuns dal fond da sport: La regenza ha concludì las suandantas contribuziuns or dal fond da sport: 
Il project GKB SPORTKIDS, in program per promover la generaziun giuvna dal chantun Grischun a favur d' uffants da 5 e 6 onns, vegn sustegnì en total cun maximalmain 500' 000 francs durant ils onns da trenament 2012/13,2013/14 e 2014/15. 
Per cuntinuar cun il project ma-pi ( gimnastica mammas-pitschens) da la federaziun grischuna da gimnastica vegn garantida ina contribuziun da maximalmain 180' 000 francs per maximalmain 3 onns respectivamain fin a l' entrada en vigur dal concept / da la lescha per la promoziun dal sport. 
L' associaziun grischuna da sport survegn ina contribuziun da maximalmain 37' 000 francs per l' onn 2012. 
La refurma dals examens d'admissiun a la 1. classa dal gimnasi è reussida
Las novaziuns ch' èn vegnidas introducidas per quest onn en il rom dals examens d' admissiun a la 1. classa dal gimnasi èn sa cumprovadas. 
Malgrà il grond dumber d' annunzias han ils examens d' admissiun pudì vegnir manads tras senza incaps en tut ils lieus d' examen dal chantun. 
Var 480 scolaras e scolars primars èn s' annunziads quest onn en il Grischun per ils examens d' admissiun a la 1. classa dal gimnasi da lunga durada dals 14 da favrer 2012. 
En cumparegliaziun cun ils onns precedents han ils examens gì lieu circa 3 mais pli baud. 
Da nov èn las candidatas ed ils candidats vegnids examinads en il rom matematica supplementarmain en il quintar a chau en moda fixada. 
Ultra da quai è vegnida resguardada en la procedura d' admissiun per l' emprima giada ina segunda lingua chantunala. 
Grazia a la buna preparaziun da tut las persunas participadas han ils examens d' admissiun pudì vegnir manads tras senza incaps. 
Ni il termin pli baud dals examens ni l' examen en quintar a chau en moda fixada e l' integraziun d' ina segunda lingua chantunala han chaschunà midadas impurtantas dal dumber d' admissiuns. 
Sco gia l' onn passà han tranter 14% e 15% da las scolaras e dals scolars da la 6. classa primara gì success als examens d' admissiun. Ils gimnasis da lunga durada pon pia sa legrar da radund 290 novas scolaras e novs scolars da la 1. classa l' onn da scola 2012/13. 
Las novaziuns n' èn betg stadas ina sfida mo per las candidatas e per ils candidats e per las persunas d' instrucziun da la 6. classa da las scolas primaras. 
Er las persunas d' instrucziun, las scolas e las autoritads che han gì l' incumbensa d' organisar e da manar tras ils examens d' admissiun han gì blera lavur. 
Ils resultats allegraivels dals examens d' admissiun mussan che la refurma da la procedura d' admissiun è sa cumprovada. 
In'emna impurtanta per l'egualitad da las schanzas
Mesemna, ils 7 da mars 2012, ha lieu il di naziunal d' acziun " Equal Pay Day ". 
El fa attent a l' inegualitad dals salaris ch' exista anc adina tranter ils salaris dals umens e quels da las dunnas. 
Il mument è la differenza mesauna 18,4 pertschient. 
Gievgia, ils 8 da mars 2012, vegni pensà a l' egualitad da las schanzas a chaschun dal di internaziunal da la dunna. 
Durant omadus dis datti acziuns a Cuira. 
La differenza tranter ils salaris da las dunnas e quels dals umens è sa sminuida minimalmain ils ultims onns. 
Las dunnas lavuran en media passa dus mais pli ditg per avair il medem salari sco ils umens a la fin da l' onn. 
Motivs per quai datti blers: Las dunnas interrumpan lur activitad da gudogn per motivs famigliars bler pli savens ch' ils umens, ils salaris en las professiuns tipicas da dunnas èn en media pli bass che quels en professiuns tipicas dad umens, sco er ils sistems da la valitaziun da lavur ed ils sistems da salari n' èn savens betg neutrals areguard las schlattainas. 
Dapi l' onn 1996 scumonda la lescha federala davart l' egualitad da dunna ed um discriminaziuns da salari. 
Il di naziunal d' acziun " Equal Pay Day " fa puspè ina giada attent a quest fatg. 
La damaun marvegl dals 7 da mars 2012 offra il club Business&amp;Professional Women ( BPW) da Cuira ensemen cun la centrala grischuna da dunnas e cun il post da stab per l' egualitad da las schanzas cornets ed infurmaziuns per pendularias e per pendularis a la staziun da Cuira. 
Da las 11.00 fin las 14.00 pon ins guardar films davart l' egualitad dals salaris al stan davant il Globus a Cuira, e persunas interessadas pon guardar al computer, sch' ellas survegnan in salari gist ( en l' internet sut http://www.lohnrechner.ch). 
Di internaziunal da la dunna 
Il di internaziunal da la dunna, ils 8 da mars 2012, fa endament la lunga istorgia da l' egualitad ed appellescha a la solidaritad mundiala cun las dunnas e cun las mattas che pateschan da discriminaziun, da violenza e da guerras. 
Al museum d' art dal Grischun a Cuira ha lieu da las 12.00 fin las 14.00 in guid da dr. Katharina Ammann tras la collecziun davart il tema " Bilder von Frauen – Frauenbilder ". 
Suenter datti in apero cun spezialitads ord la cuschina da dunnas da differentas culturas. 
Questa occurrenza vegn organisada da la centrala grischuna da dunnas, da l' agid grischun evangelic a las dunnas, da l' allianza da dunnas Femint, da la societad da dunnas d' utilitad publica dal Grischun e dal moviment ecumenic da las dunnas dal Grischun. 
40 onns dretg da votar e d' eleger da las dunnas en il Grischun 
Ils 5 da mars 1972, prest exactamain in onn suenter ch' il dretg da votar e d' eleger da las dunnas è vegnì acceptà sin plaun federal, han las Grischunas obtegnì lur dretgs politics er sin plaun chantunal. 
En cumparegliaziun cun il project federal ch' è vegnì acceptà mo cun 54,7 pertschient da las vuschs, han votà l' onn 1972'72,2 pertschient dals umens Grischuns per l' egualitad politica da las dunnas. 
Il Grischun è stà il tschintgultim chantun da la Svizra che ha introducì il dretg da votar e d' eleger da las dunnas sin plaun chantunal; suandads èn anc la Sutsilvania e la Sursilvania sco er ils dus Appenzels. 
L' onn 1973 han per l' emprima giada pudì candidar dunnas per l' elecziun dal cussegl grond. 
Elegidas èn vegnidas trais da quatter candidatas, numnadamain: Elisabeth Lardelli, Lisa Bener ed Ida Derungs. 
Novaziuns tar las elecziuns da las dretgiras districtualas 2012
Las elecziuns per la renovaziun totala da las dretgiras districtualas per la proxima perioda d' uffizi da 4 onns dal 1. da schaner 2013 fin ils 31 da december 2016 pon per l' emprima giada er vegnir fatgas sco elecziun taciturna. 
La basa legala necessaria per quai è vegnida stgaffida cun la revisiun da la lescha davart ils dretgs politics en il chantun Grischun dals 27 d' avust 2010. 
Tenor quella ha lieu in' elecziun taciturna, sch' il dumber da las persunas che candideschan correspunda al dumber dals posts che stattan a disposiziun. 
Sche quai è il cas, dastga la cumissiun administrativa da la dretgira districtuala respectiva declerar questas persunas sco elegidas. 
Sch' igl èn avant maun damain u dapli candidaturas, datti ils 17 da zercladur 2012 in' elecziun dal pievel en il district respectiv. 
Eventuals segunds scrutinis han lieu ils 8 da fanadur 2012. 
Fin ils 12 da mars 2012 han ussa ils 11 uffizis districtuals da publitgar l' invit d' inoltrar propostas electoralas en la moda ch' è usitada en il district. 
Las propostas electoralas per las differentas funcziuns da derschader ston vegnir inoltradas fin il pli tard ils 23 d' avrigl 2012 a las 18.00 a l' uffizi districtual responsabel. 
Mintga proposta electorala sto vegnir suttascritta d' almain 5 persunas cun dretg da votar che abitan en il district. 
Cur ch' il termin d' annunzia è scadì, decidan las cumissiuns administrativas da las dretgiras districtualas immediatamain, sche las premissas per in' elecziun taciturna èn dadas e publitgeschan questa decisiun en la moda ch' è usitada en il district sco er supplementarmain en il fegl uffizial dal chantun Grischun. 
Communicaziun da la regenza dals 8 da mars 2012
La regenza grischuna sustegna l' iniziativa parlamentara per abolir l' obligaziun da restituziun dal chantun d' origin. 
Plinavant è la regenza s' occupada da differentas fatschentas or da las vischnancas e da divers projects da vias. 
L' obligaziun da restituziun dal chantun d' origin duai vegnir abolida 
En ina consultaziun a la confederaziun prenda la regenza grischuna posiziun davart l' aboliziun da l' obligaziun da restituziun dal chantun d' origin. 
Il motiv per quai è ina iniziativa parlamentara. 
Quella pretenda ch' il chantun d' origin na stoppia pajar nagut pli vi da las prestaziuns d' agid social per sias burgaisas e per ses burgais che abitan en in auter chantun. 
L' obligaziun da restituziun dal chantun d' origin durant ils emprims 2 onns da domicil duai vegnir abolida senza cumpensaziun. 
La regenza beneventa las intenziuns da l' iniziativa parlamentara. 
Questa iniziativa tegna quint da l' augment da la mobilitad da la populaziun e reducescha considerablamain la lavur administrativa per il chantun e per las vischnancas. 
Da vischnancas e da regiuns 
Buseno: La regenza augmenta la contribuziun a favur dal project d' infrastructura per la renovaziun totala dal provediment d' aua e d' ina part da la chanalisaziun a maximalmain 704' 600 francs. 
Il project ha stuì vegnir repassà cumplettamain ed adattà suenter las grevas malauras da l' onn 2008. 
Regiun Partenz: Il plan directiv regiunal concernent il traffic betg motorisà, ch' è vegnì concludì da la corporaziun regiunala pro Partenz ils 16 da november 2010, vegn approvà. 
Contribuziuns chantunalas a differentas instituziuns 
Institut svizzer per entrepreneurship ( ISE): Cun la renovaziun da la cunvegna da prestaziun per il center dad IPM da l' institut svizzer per entrepreneurship ( ISE) garantescha la regenza per ils onns 2012 fin 2015 ina contribuziun chantunala annuala da 90' 000 francs. 
Projects da vias 
La regenza ha approvà 4' 280' 000 francs per lavurs da construcziun sin ils suandants trajects: 
- H27 via d' Engiadina: lavurs d' impressari e da cuvrida, Ardez – Scuol 
- H19 via sursilvana: lavurs d' impressari, Schluein – access da Rueun 
Novas spezialitads duain avrir martgads
L' agricultura e l' economia da nutriment dal Grischun duain dumagnar las sfidas dals proxims onns cun agid da products innovativs ed orientads al martgà. 
Il chantun vul sustegnair la branscha cun in program d' impuls. 
La finamira è d' obtegnair spezialitads dal Grischun ad auts pretschs. 
L' agricultura e l' economia da nutriment dal Grischun sa vesan confruntadas cun grondas sfidas. 
Ellas ston s' orientar pli fitg als martgads. 
Sche l' avertura dals martgads agrars sa sviluppa ulteriuramain e sche a medem temp vegnan reducidas las mesiras da sustegn per ils martgads, sa sbassa – senza far stentas spezialas – la valurisaziun annuala da l' economia da nutriment dal Grischun per 15 pertschient fin l' onn 2020. 
In project ch' è vegnì lantschà dal chantun Grischun l' onn 2008 per analisar e per evaluar las perspectivas da svilup da la branscha mussa nua ch' i dat potenzials da martgà e co ch' ins po avrir ils martgads. 
La regenza grischuna ha prendì enconuschientscha dal rapport final. 
Il resultat principal dal rapport è ch' il chantun na po betg midar l' agricultura e l' economia da nutriment dal Grischun mo cun in pèr paucas mesiras. 
La via vers il success maina sur ina branscha che lavura per gronda part en moda dinamica ed innovativa e che po e sto sa posiziunar tras la producziun e la commerzialisaziun da spezialitads. 
En Svizra datti novas schanzas sin il martgà per interpresas innovativas, malgrà ch' il martgà crescha plaun e malgrà ch' i sa sviluppa in nov cumportament da las consumentas e dals consuments, sco per exempel la tendenza ad in consum da convenience ed ad in consum ordaifer chasa. 
Per l' economia da nutriment dal Grischun datti cunzunt schanzas spezialas da posiziunar products da qualitad ad auts pretschs en martgads da nischa, pervia da la dumonda creschenta da products natirals ed autentics en l' economia locala. 
Sustegn cun agid d' in program d' impuls 
Ils proxims onns duai la politica chantunala da promoziun en l' agricultura ed en l' economia da nutriment avair la suandanta finamira: producir e commerzialisar ad auts pretschs spezialitads dal Grischun. 
Il chantun gida la branscha a sviluppar ed a posiziunar tals products sin il martgà. 
Per quest intent vegn el tranter auter ad approfundar ed a concretisar las suandantas propostas da project, extratgas d' in nov program d' impuls " Spezialitads dal Grischun ": 
Svilup dal martgà per l' export da chaschiel: Per pudair elavurar dapli latg a chaschiel da muntogna d' auta qualitad duai la branscha survegnir sustegn dal project " Svilup dal martgà per l' export da chaschiel " per ch' ella possia avrir novs martgads a l' exteriur. 
Igl è impurtant ch' i possian vegnir exportadas er vinavant differentas sorts da chaschiel. 
A medem temp duain er vegnir sviluppadas vinavant differentas furmas d' organisaziun e da distribuziun per l' export en moda confurma als basegns da las chascharias. 
Offensiva da communicaziun sut la marca graubünden: Il grad d' enconuschientscha da las spezialitads culinaricas dal Grischun e la dumonda persuenter duain vegnir accentuads cun agid d' ina campagna che vegn manada sut la marca graubünden. 
Center da cumpetenza per muvel manidel: La producziun da latg cun muvel manidel en il territori da muntogna po esser ina branscha da producziun attractiva. 
Il chantun sustegna la creaziun d' in center da cumpetenza naziunal per la tratga e per l' allevament da muvel manidel al center da furmaziun e cussegliaziun agricula Plantahof a Landquart. Il center duai gidar ad augmentar l' impurtanza da la producziun da latg cun muvel manidel e duai metter a disposiziun las enconuschientschas necessarias per quest intent. 
Beef dal Grischun: Ensemen cun la branscha duai vegnir examinada ed iniziada la creaziun da novas spezialitads da charn dal Grischun. 
La finamira dal project è da posiziunar products da charn dal Grischun sin il martgà d' auta qualitad e d' als vender cleramain sur il pretsch usità, uschia ch' i vegn augmentà la valurisaziun da las producentas e dals producents. 
Transfer da savida: Per sustegnair las interpresas ad avrir novs martgads ubain a crear novs products pon vegnir pajads agids da finanziaziun a studis, ad analisas ed a concepts e pon vegnir purschids servetschs da cussegliaziun. 
Las interpresas pon er sa laschar gidar en connex cun dumondas davart la creaziun da products, davart l' avertura da martgads, davart la meglieraziun da process e davart il manaschament da projects. 
Pussaivladads d' ina furmaziun supplementara pratica cumpletteschan la purschida. 
La finamira dal program d' impuls " Spezialitads dal Grischun " è quella da dinamisar l' agricultura per pudair reducir sia dependenza d' entradas statalas. 
Dumandads èn acturas innovativas ed acturs innovativs: Il success dal program dependa dal fatg, sche la branscha è abla da recepir ils impuls chantunals e d' als realisar en projects concrets. 
Resultats da la votaziun dal pievel dals 11 da mars 2012 en il Grischun
Projects chantunals: 
Center administrativ – project " sinergia " 
Participaziun a la votaziun 41.28 pertschient 
Gea 
27' 261 
50.17% 
Na 
27' 074 
49.83% 
Revisiun parziala da la constituziun chantunala ( Adattaziun da noziuns al nov dretg da protecziun da l' uffant e da creschids) 
Participaziun a la votaziun 40.32 pertschient 
Gea 
45' 576 
87.83% 
Na 
6' 314 
12.17% 
Projects federals: 
Iniziativa dal pievel " Per metter ina fin a la construcziun excessiva d' abitaziuns secundaras! 
" 
Participaziun a la votaziun 43.89 pertschient 
Gea 
25' 017 
42.66% 
Na 
33' 619 
57.34% 
Iniziativa dal pievel " per il respargn immobigliar " 
Participaziun a la votaziun 42.69 pertschient 
Gea 
25' 457 
45.82% 
Na 
30' 097 
54.18% 
Iniziativa dal pievel " 6 emnas vacanzas per tuts " 
Participaziun a la votaziun 44.04 pertschient 
Gea 
15' 670 
26.58% 
Na 
43' 280 
73.42% 
Conclus federal davart la reglamentaziun dals gieus per daners a favur da l' utilitad publica 
Participaziun a la votaziun 41.77 pertschient 
Gea 
45' 622 
84.87% 
Na 
8' 136 
15.13% 
Lescha federala davart ils pretschs fixs per cudeschs 
Participaziun a la votaziun 42.18 pertschient 
Gea 
23' 883 
43.81% 
Na 
30' 627 
56.19% 
Ina survista detagliada da tut ils resultats ( documents .pdf e .txt da mintga project da votaziun cun la pussaivladad d' als chargiar sin l' agen computer) vegn publitgada en l' internet: /RM/publicaziuns/elecziunsevotaziuns/resultas/Seiten/2012_03_11_Resultat.aspx. 
Il scrutini da &quot;sinergia&quot; vegn verifitgà
Perquai ch' ils resultats da tschertas vischnancas èn vegnids curregids, sto il scrutini da la votaziun dal pievel da dumengia, ils 11 da mars 2012, concernent in credit per la construcziun d' in nov center administrativ chantunal – project " sinergia " vegnir verifitgà d' uffizi. 
La regenza ha ordinà ina verificaziun dal scrutini. 
La lescha davart ils dretgs politics en il chantun Grischun prevesa ina verificaziun d' uffizi, sch' il resultat total eruì provisoricamain a chaschun d' ina votaziun demussa ina differenza tranter las vuschs affirmativas e las vuschs refusantas da main che 0,3 pertschient dals cedels da votar valaivels consegnads. 
La dumengia da votaziun, ils 11 da mars 2012, ha la chanzlia chantunala dal Grischun pudì communitgar il suandant resultat total provisoric sin basa dals resultats che las 176 vischnancas han transmess electronicamain al chantun concernent in credit per la construcziun d' in nov center administrativ chantunal – project " sinergia ": vuschs valaivlas consegnadas 54' 335, vuschs gea 27' 261, vuschs na 27' 074. 
En cas da la differenza da 187 vuschs e d' ina valur da limita da 163 vuschs ( 0,3 pertschient da 54' 335) n' èn las premissas per ina verificaziun d' uffizi pia betg stadas ademplidas. 
Glindesdi, ils 12 da mars 2012, han duas vischnancas communitgà a la chanzlia chantunala ch' ellas hajan curregì lur resultats communals. 
En la vischnanca da Tavau n' èn 9 vuschs da l' urna da la fracziun da Monstein betg vegnidas resguardadas, perquai che la polizia chantunala che ha fatg il servetsch da curier ha consegnà questas vuschs al biro electoral da Tavau per sbagl pir il glindesdi empè da la dumengia. 
Da questas 9 vuschs èn resultadas 7 vuschs gea ed 1 vusch na per il project " sinergia ". 
La vischnanca da Donat ha sbaglià ils dus projects chantunals cun registrar electronicamain ils resultats communals. 
Per il project " sinergia " sa cloma il resultat correct pia 35 vuschs gea cunter 24 vuschs na empè da 57 vuschs gea cunter 2 vuschs na. 
Pervia da questas correcturas sa mida il resultat total chantunal concernent il project " sinergia " sco suonda: vuschs valaivlas consegnadas 54' 343, vuschs gea 27' 246, vuschs na 27' 097. 
La differenza da las vuschs importa da nov anc 149 vuschs, pia main che 0,3 pertschient da las vuschs valaivlas consegnadas ( 0,3 pertschient da 54' 343 = 163,029). 
Uschia sto il scrutini, sco prescrit en la lescha, vegnir verifitgà d' uffizi. 
La regenza ha incumbensà oz la chanzlia chantunala cun la verificaziun. 
La verificaziun vegn prendida per mauns cur ch' il material da votaziun da las vischnancas è arrivà tar la chanzlia chantunala. 
Represchentants dal comité refusant han la pussaivladad d' observar la verificaziun. 
Il resultat vegn communitgà publicamain. 
Communicaziun da la regenza dals 15 da mars 2012
La regenza grischuna ha approvà il sviament al vest da Glion. 
Approvà il sviament al vest da Glion 
La regenza ha acceptà da realisar in sviament al vest da la citad da Glion. 
Sin fundament da las protestas e da las posiziuns ch' èn entradas durant l' exposiziun publica dal project l' avust / il settember 2011 è il project anc vegnì adattà en tscherts puncts. 
Il tschancun central dal project è il trassé nov da la via lumneziana. 
Quest tschancun cumenza tar la rundella Glion vest e cumpiglia en spezial ina punt da la via da 270 meters lunghezza che percurra per lung da la punt da la viafier e che traversa il Rain, la lingia da viafier sco er il territori industrial California dad omaduas varts da la via Santeri. 
A l' autezza da Runcaleida traversa la via in prà e sbucca en la nova rundella da la via lumneziana. 
La via cuntinuescha en direcziun orientala fin a la storta andetga tar l' uschenumnà tschaler da glatsch e sa collia en la storta a dretga a Muschna cun la via lumneziana existenta. 
Il sviament permetta da distgargiar Glion considerablamain dal traffic da transit. 
La quantitad da traffic sin las vias da transit actualas vegn a sa reducir per bunamain la mesadad. 
Er las colonnas tar il passadi da viafier vegnan a sa sminuir. 
Ultra da quai s' augmenta la segirezza dal traffic. 
Il sviament custa circa 26 milliuns francs. 
I vegn quintà cun in temp da construcziun da 4 fin 5 onns. 
Circa 10 milliuns per la reparaziun da vias da guaud 
Per la reparaziun da vias da guaud impunda il chantun 10' 653' 000 francs. 
La regenza ha approvà in project collectiv " Reparaziun d' averturas 2012 " ch' è vegnì fatg da l' uffizi da guaud e privels da la natira per incumbensa da differentas vischnancas. 
La finamira da quest project è quella da mantegnair ils stabiliments forestals d' avertura existents e da meglierar il traffic sin quels. 
Il project collectiv cuntegna 95 objects da reparaziun. 
Da quest project na fan expressivamain betg part amplificaziuns e construcziuns novas da vias da guaud u da vias da maschinas sco er il mantegniment current da questas vias. 
Da vischnancas e da regiuns 
Donat: La revisiun parziala da la planisaziun locala, concludida da la vischnanca da Donat ils 23 da november 2011, vegn approvada. 
La planisaziun d' utilisaziun revedida per il territori Custanzas ha la finamira da construir in nov lavuratori forestal. 
Flearda: La revisiun parziala da la planisaziun locala da la vischnanca da Flearda dals 2 da december 2011 vegn approvada. 
Mut: Vi da la meglieraziun generala da la vischnanca da Mut vegn garantida – cun resalva d' ina contribuziun federala da 50 pertschient als custs imputabels – ina contribuziun chantunala da maximalmain 3' 427' 550 francs. 
Claustra-Serneus: Il project " Avertura Gruobenwald " che l' uffizi da guaud e privels da la natira ha inoltrà per incumbensa da la vischnanca da Claustra-Serneus vegn approvà. 
Als custs vegn garantida ina contribuziun chantunala da maximalmain 374' 000 francs. 
Arosa: Il project dal rempar dals auals da Tomeli e da Gender da la vischnanca dad Arosa vegn approvà. 
Als custs vegn garantida ina contribuziun chantunala da maximalmain 182' 600 francs. 
Cuira: Vi da la renovaziun generala da la chasa da scola Quader a Cuira vegn garantida – per il sectur da la tgira da monuments – ina contribuziun da maximalmain 665' 000 francs. 
Projects da vias 
La regenza ha approvà 6' 380' 000 francs per lavurs da construcziun sin ils suandants trajects: 
- via sursilvana H19: lavurs d' impressari e da cuvrida, Punt Russein 
- via da St. Antönien: lavurs d' impressari, Pany – St. Antönien Plaz, punt a spunda Schaniela 4-6 
- via d' Avras: lavurs d' impressari e da cuvrida, Calantgil – Cröt, punt Val digl Uors e mir da sustegn 
Plinavant ha la regenza approvà il suandant project da vias: 
- via tudestga H3: correcziun da la via tar il spartavias Mastrils – fin da la via chantunala ( kilometers 0.24 fin 0.76). 
Cas Jenatsch: Il servetsch archeologic dal Grischun ed uvestg Huonder avran la fossa intscherta
En la catedrala da Cuira vegn averta la fossa probabla da Jörg Jenatsch ( 1596-1639), in dals manaders da las truppas grischunas en la Guerra da trent' onns. 
Tenor l' istorgia è Jenatsch vegnì sturnì il favrer 1639 – durant il tschaiver – cun ina manera ed alura sepulì en la catedrala. 
Ussa lascha il servetsch archeologic dal Grischun evaluar il cuntegn da la fossa. 
Gia l' onn 1959 aveva l' antropolog turitgais Erik Hug exhumà la bara. 
L' identificaziun è succedida sin basa da la vestgadira e d' ina fractura da la chavazza. 
Igl è però restà intschert, sch' i saja effectivamain vegnida chattada la dretga bara. 
Ussa duain vegnir gudagnadas novas enconuschientschas antropologicas e patologicas areguard la statura, areguard la schlattaina u areguard blessuras. 
Ina funtauna per l' identificaziun è anc adina la gardaroba. 
A maun da restanzas da sang sin parts dals vestgids duai vegnir fatg in profil dal DNA e cumpareglià cun ils profils da descendents da la famiglia Jenatsch che vivan anc. 
Perquai ch' i sa chattan mo pitschnas restanzas da sang sin la vestgadira han ins ussa – cun la permissiun d' uvestg Vitus Huonder – avert la fossa per survegnir ulteriuras emprovas da DNA. 
Pli tard vegn la chavazza dal mort purtada en l' ospital chantunal dal Grischun, nua ch' i vegn fatg in scan. 
Quel serva alura sco model traidimensiunal per reconstruir la fisionomia presumtiva ch' il mort aveva sco viv. 
Per prender resguard da quels che van en baselgia duran las lavurs da perscrutaziun vi da la fossa mo in di. 
Access survegnan sulettamain ils perscrutaders cun lur vestgadira da protecziun speziala per evitar ch' i dettia ulteriuras contaminaziuns dal skelet. 
Pervia da la stgarsezza da temp na datti naginas intervistas a la fossa. 
Gievgia, ils 15 da mars 2012, a partir da las 14.00, stattan a disposiziun davant la catedrala per dar infurmaziuns: Thomas Reitmaier, archeolog chantunal, Manuel Janosa, collavuratur dal servetsch archeologic dal Grischun e manader dal project davart la retschertga da la fossa da Jenatsch, sco er Giuseppe Gracia, responsabel per las medias da l' uvestgieu da Cuira. 
Fotografias digitalas èn avant maun a partir da las 13.00. 
/DE/Medien/Mitteilungen/MMStaka/2012/Documents/Jenatsch_1.JPG 
L' antropologa Christina Papageorgopoulou prenda material d' emprova or da la dentadira dal mort ( foto: servetsch archeologic dal Grischun). 
/DE/Medien/Mitteilungen/MMStaka/2012/Documents/Jenatsch_2.JPG 
L' antropologa Christina Papageorgopoulou prenda in oss da la coissa or da la fossa en la catedrala a Cuira ( foto: servetsch archeologic dal Grischun). 
/DE/Medien/Mitteilungen/MMStaka/2012/Documents/Jenatsch_3.JPG 
L' antropologa Christina Papageorgopoulou resgia material d' emprova or da l' oss da la coissa dal mort per far las analisas dal DNA ( foto: servetsch archeologic dal Grischun). 
/DE/Medien/Mitteilungen/MMStaka/2012/Documents/Jenatsch_4.JPG 
L' antropologa Christina Papageorgopoulou prenda la chavazza presumtiva da Jörg Jenatsch or da la fossa en la catedrala a Cuira ( foto: servetsch archeologic dal Grischun). 
Davart ils resultats da la cumparegliaziun da DNA vegn infurmà previsiblamain la fin d' avrigl 2012. 
La fundaziun Stavros S. Niarchos conceda contribuziuns
Il cussegl da fundaziun da la fundaziun Stavros S. Niarchos ha examinà er quest onn las dumondas da contribuziun per projects dals secturs cultura, scienza e fatgs socials. 
Circa 50 projects vegnan sustegnids cun ina contribuziun finanziala. 
La fundaziun ch' è vegnida constituida l' onn 2000 ha l' intent da porscher mintga onn in sustegn finanzial a projects en il chantun Grischun sco er ad instituziuns grischunas ch' èn activas sin champs che correspundan a l' intent da la fundaziun. 
Il cussegl da fundaziun sa cumpona da Philip Niarchos ( president), da Spyros Niarchos, d' Alois Jurt, advocat, da Barbara Janom Steiner, presidenta da la regenza dal chantun Grischun, e da Barbara Gabrielli, manadra da l' uffizi da cultura dal Grischun. 
Il cussegl da fundaziun sa scuntra mintgamai la primavaira per tractar las dumondas da projects. 
Er per la sesida da quest onn èn puspè vegnids inoltrads numerus projects interessants ed innovativs. 
Grazia al grond engaschament da la famiglia Niarchos han circa 50 dals totalmain 139 projects inoltrads pudì vegnir sustegnids cun ina contribuziun finanziala. 
La fundaziun Stavros S. Niarchos ha ina gronda impurtanza per il chantun Grischun. Cun ses agid pon numnadamain vegnir promovids ulteriurs projects da gronda valur en il chantun. 
La verificaziun ha confermà il &quot;gea&quot; per &quot;sinergia&quot;
Per la votaziun dal pievel da dumengia, ils 11 da mars 2012, concernent in credit per la construcziun d' in nov center administrativ chantunal – project " sinergia " èn las vuschs vegnidas verifitgadas d' uffizi. 
La verificaziun ha purtà il suandant resultat: il project " sinergia " dals 11 da mars 2012 è vegnì approvà cun 27' 206 cunter 27' 168 vuschs. 
Ils 13 da mars 2012 ha la regenza grischuna ordinà che las vuschs da la votaziun chantunala dals 11 da mars 2012 concernent in credit per la construcziun d' in nov center administrativ chantunal – project " sinergia " vegnian dumbradas anc ina giada. 
Quai sin basa da la lescha davart ils dretgs politics en il chantun Grischun che prevesa ina verificaziun d' uffizi, sch' il resultat total eruì provisoricamain a chaschun d' ina votaziun demussa ina differenza tranter las vuschs affirmativas e las vuschs refusantas da main che 0,3 pertschient dals cedels da votar consegnads valaivels. 
Perquai ch' ils resultats da duas vischnancas èn vegnids curregids posteriuramain, èn stadas ademplidas las premissas respectivas per il project " sinergia ". 
Suenter ch' il material da votar da tut las 176 vischnancas grischunas è stà avant maun, ha la chanzlia chantunala dumbrà anc ina giada las vuschs per incumbensa da la regenza, e quai ils 19 da mars 2012 en las localitads da la Chasa grischa a Cuira. 
La verificaziun ha gì lieu tenor ina procedura cleramain structurada e cun agid da controllas, uschia che la correctadad da la verificaziun è stada garantida. 
La chanzlia chantunala ha eruì il suandant resultat per il project " sinergia ": 
- cedels entrads: 56' 092 
- cedels vids: 1' 247 
- cedels nunvalaivels: 471 
- cedels valaivels: 54' 374 
- vuschs " gea ": 27' 206 
- vuschs " na ": 27' 168 
Tras la verificaziun hai dà tar totalmain 45 da 176 vischnancas midadas envers il resultat ch' era vegnì publitgà ils 15 da mars 2012 en il fegl uffizial dal chantun Grischun. 
Midadas relevantas per il resultat ( vuschs " gea " / " na ") èn vegnidas constatadas tar 43 vischnancas. 
Las midadas constatadas han principalmain ils suandants motivs: 
- sbagls da zavrar las vuschs ( vuschs " gea " / " na "; project chantunal 1 e project chantunal 2) 
- sbagls da dumbrar ( adiziun da las vuschs) 
- emblidà da resguardar vuschs da vote électronique da las Svizras e dals Svizzers a l' exteriur 
- betg resguardà vuschs nunvalaivlas inoltradas per posta 
La regenza ha prendì enconuschientscha dal resultat da la verificaziun da las vuschs dal project. 
Nova ediziun da la broschura actualisada &quot;Violenza a chasa&quot;
Il post da stab per l' egualitad da las schanzas ha adattà la broschura davart il tema " violenza a chasa " a la nova situaziun giuridica ed a la pratica actuala. 
La broschura dat a las persunas pertutgadas ed involvidas infurmaziuns davart la violenza a chasa e las mussa, tge pussaivladads giuridicas ch' ellas han. 
Ella declera la spedida poliziala d' ina persuna violenta or da l' abitaziun communabla. 
La broschura mussa las pussaivladads dal dretg penal e declera las mesiras da protecziun da dretg civil, sco p.ex. mesiras d' allontanament, las qualas èn vegnidas extendidas en il fratemp e cun las qualas ins ha ussa er fatg experientschas. 
A medem temp vegn l' attenziun drizzada sin las consequenzas che la violenza a chasa tranter persunas creschidas ha per ils uffants – els ch' èn involvids en la violenza a chasa sco perditgas u sco persunas directamain pertutgadas. 
La broschura è in carta per cas d' urgenza che cuntegna tut ils numers da telefon impurtants, tut las persunas da contact e tut ils posts da cussegliaziun, nua che las persunas pertutgadas pon dumandar agid. 
Persunas violentas pon sa drizzar al post chantunal da cussegliaziun per persunas violentas. 
La broschura è vegnida edida l' emprima giada l' onn 2005 en collavuraziun cun la Maisa radunda dal project d' intervenziun, e quai a chaschun da l' introducziun da la spedida poliziala en cas da violenza a chasa. 
A la Maisa radunda èn radunadas las instituziuns e las autoritads ch' èn confruntadas cun violenza a chasa. 
Pervia da las novaziuns giuridicas e pervia da la pratica actuala en connex cun la violenza a chasa èsi stà necessari d' adattar la broschura. 
La broschura vegn tranter auter repartida a las persunas pertutgadas tras la polizia en il rom da lur acziuns en cas da violenza a chasa. 
La broschura sustegna dentant er la lavur dals posts da cussegliaziun ed è – per persunas privatas che vegnan confruntadas cun violenza a chasa – in sustegn impurtant areguard lur dretgs ed areguard lur pussaivladads. 
La broschura po vegnir retratga gratuitamain tar il post da stab per l' egualitad da las schanzas ( tel. 081'257'35'70). 
Sut http://www.stagl.gr.ch po la broschura actualisada vegnir chargiada giu per rumantsch, tudestg, talian, englais, albanais, tirc, serbocroat, tamil, portugais e spagnol. 
&quot;Pestgar en il Grischun. Nua poss jau retrair la patenta?&quot; Retratga da la patenta da pestga per la stagiun da pestga 2012
Tar las preparativas per la stagiun da pestga tutga er la retratga da la patenta da pestga. 
Per pudair retrair la patenta per in onn u ina patenta mensila ston ins cumprovar ch' ins haja enconuschientschas da la pestga ( attest obligatoric SaNa). 
Per quest intent vegnan purschids il mument en differents lieus dal chantun Grischun curs da scolaziun. 
Tut las patentas pon vegnir retratgas sco fin ussa tar il museum da la natira dal Grischun a Cuira ( mardi fin sonda e supplementarmain glindesdi, ils 30 d' avrigl 2012: da las 10.00 fin las 17.00) sco er tar la surveglianza da pestga durant las uras da biro. 
Al spurtegl dal museum da la natira dal Grischun a Cuira ed en ils districts da pestga 1 ( Vorderrhein), 3 ( Landquart, Landwasser, Alvra), 4 ( En, Maira), 5 ( En, Rom) e 6 ( Poschiavino) èsi er pussaivel da da pajar cun MaestroCard u cun PostCard ( naginas cartas da credit). 
En il fegl uffizial dal chantun Grischun dals 22 da mars 2012 e sin la pagina d' internet da l' uffizi da chatscha e pestga http://www.jagd-fischerei.gr.ch èn publitgadas per ils singuls districts da pestga ils lieus, ils termins sco er las premissas per pudair retrair ina patenta. 
Sche terzas persunas vulan retrair patentas per persunas cun domicil en il chantun Grischun, ston ellas preschentar in attest da domicil persunal da questas persunas. 
Formulars correspundents pon vegnir chargiads giu da la pagina d' internet da l' uffizi da chatscha e pestga. En cas ch' ina persuna fa ina dumonda en scrit per retrair ina patenta, sto ella medemamain agiuntar in attest da domicil. 
Buna pestga! 
Communicaziun da la regenza dals 22 da mars 2012
Il traffic public regiunal survegn l' onn 2012 contribuziuns chantunalas da circa 65 milliuns francs. 
Quai ha concludì la regenza grischuna. 
Plinavant ha ella nominà la manadra ed ils manaders da las tschintg novas autoritads da protecziun da l' uffant e da creschids. 
Fixà las contribuziuns per il traffic public 
La regenza grischuna ha fixà las contribuziuns chantunalas da l' onn 2012 per las interpresas ch' èn activas en il traffic public regiunal. 
Tut en tut importan las contribuziuns en las duas spartas " traffic " ed " infrastructura da las viafiers privatas " circa 65,17 milliuns francs. 
Da quels daners van circa 35,4 milliuns francs al traffic da persunas e da rauba, 28,47 milliuns francs a l' infrastructura da las viafiers privatas Viafier retica e Viafier Matterhorn-Gottard ed 1,3 milliuns francs a contribuziuns per consorzis tariffars. 
Tenor la cunvegna da prestaziun actuala davart l' infrastructura pajan la confederaziun ed il chantun l' onn 2012 emprests da totalmain circa 52 milliuns francs per l' infrastructura da la Viafier retica, ils quals èn rembursabels sut cundiziuns. 
Vitiers vegnan contribuziuns chantunalas a la Viafier retica da totalmain 3,38 milliuns francs per segirar u per eliminar passadis da viafier a nivel, per adattar ils areals dals bus a chaschun da transfurmaziuns da staziuns e per promover il traffic da rauba sin la viafier, contribuziuns tenor la lescha davart l' egualitad da persunas cun impediments per adattar ils vehichels e las staziuns da la Viafier retica e da la Viafier Matterhorn-Gottard sco er circa 2,9 milliuns francs per renovar il material rullant da la Viafier retica. 
Ils meds finanzials necessaris èn cuntegnids en il preventiv 2012. 
Nominà las direcziuns da las novas autoritads da protecziun da l' uffant e da creschids 
Il nov dretg federal da protecziun da l' uffant e da creschids entra en vigur il 1. da schaner 2013. 
Il cussegl grond dal Grischun ha deliberà ils 7 da december 2011 il project per realisar il nov dretg da protecziun da l' uffant e da creschids en il chantun Grischun. 
Tenor quest project existan en il chantun a partir da l' onn 2013 da nov tschintg autoritads da protecziun da l' uffant e da creschids ( APUC) ch' èn mintgamai responsablas per in fin trais districts. 
Quai èn las APUC Engiadina/vals dal sid, Grischun central/Moesa, Grischun dal nord, Partenz/Tavau e Surselva. 
Per che las APUC sajan prontas a partir dal schaner 2013, vegnan fatgas lavurs preliminaras. 
Er ston singulas plazzas vegnir occupadas gia ussa. 
Quai vala en spezial per las direcziuns da las APUC. 
La regenza ha nominà la suandanta manadra ed ils suandants quatter manaders: 
Andrea Mathis, domicilià a Samedan, per la APUC Engiadina/vals dal sid 
Gabriella Hunziker, domiciliada a Cuira, per la APUC Grischun central/Moesa 
Peter Dörflinger, domicilià a Cuira, per la APUC Grischun dal nord 
Urs Werner, domicilià a Tavau Plaz, per la APUC Partenz/Tavau 
Giusep Defuns, domicilià a Trun, per la APUC Surselva 
Las collavuraturas ed ils collavuraturs da las autoritads tutelaras actualas vegnan sche pussaivel surpigliads en las novas APUC. 
Fin la fin da l' onn 2012 ston las autoritads vertentas dentant anc ademplir cumplainamain lur incumbensas. 
La lescha davart la furmaziun supplementara vegn beneventada da princip 
La regenza grischuna ha prendì posiziun davart il sboz da la lescha federala davart la furmaziun supplementara. 
Sco che la regenza menziunescha en sia resposta a la confederaziun, beneventa ella la finamira dal sboz da la lescha da vulair stgaffir ina lescha generala che posiziunescha correctamain la furmaziun supplementara en il sistem da furmaziun svizzer e che regla ils princips fundamentals en quest connex. 
La lescha davart la furmaziun supplementara tracta l' uschenumnada furmaziun betg formala ( purschidas da furmaziun betg regladas dal stadi, sco curs u seminaris). 
Il stadi ha ina rolla subsidiara en quest sectur, quai vul dir sia incumbensa è principalmain quella d' eliminar disfuncziuns dal martgà da la furmaziun supplementara e d' ordinar la relaziun da la furmaziun supplementara envers il sistem da furmaziun formal che stat sut sia responsabladad. 
Tenor l' avis da la regenza grischuna arriva il sboz da la lescha d' ademplir tut en tut questa funcziun. 
In basegn d' agir exista areguard l' adattaziun dals titels e dals diploms da la furmaziun professiunala superiura a las designaziuns internaziunalas en englais. 
Tenor la regenza manchenta la lescha davart la furmaziun supplementara la schanza da pussibilitar – tras ina midada correspundenta da la lescha davart la furmaziun professiunala – ina meglieraziun necessaria dals titels e dals diploms da la furmaziun professiunala superiura. 
In' assimilaziun a las designaziuns internaziunalas stoppia vegnir realisada urgentamain. Quai per eliminar ils dischavantatgs dals diploms da la furmaziun professiunala superiura che vegnan pli e pli evidents en il barat internaziunal ed en il rom da la libra circulaziun da persunas. 
Contribuziuns chantunalas a differentas instituziuns 
Uniun " Kulturraum Viamala ": A l' uniun " Kulturraum Viamala " conceda il chantun ina contribuziun da maximalmain 345' 000 francs als custs totals per segirar e per puspè cuvrir il cumplex da baselgia dal temp da l' antica tardiva resp. dal temp medieval tempriv a Reziòlta sur Tusaun. 
La confederaziun paja ina contribuziun da 165' 000 francs. 
Projects da vias 
La regenza ha approvà 4' 983' 000 francs per lavurs da construcziun sin ils suandants trajects: 
- via da Breil: lavurs d' impressari, Dardin – Breil 
- via da la Lumnezia: lavurs d' impressari, Glion – Vrin 
- via da la Lumnezia: lavurs d' impressari, Glion – Valgronda 
- via da Val S. Pieder: lavurs d' impressari, Val S. Pieder, entaifer il vitg 
Il museum d'art dal Grischun survegn dapli plazza tras in engrondiment
La regenza ha deliberà la missiva davart l' engrondiment architectonic dal museum d' art dal Grischun per mauns dal cussegl grond. 
Il museum basegna ina surfatscha d' exposiziun pli gronda ed infrastructuras modernas. 
L' edifizi Sulser existent duai vegnir remplazzà tras in edifizi nov. 
Quai mussa er il resultat d' ina concurrenza d' architectura ch' è en il fratemp terminada. 
La situaziun funcziunala ed architectonica actuala dal museum d' art dal Grischun, situà a la plazza da la Posta da Cuira, na cuntenta insumma betg, e quai pervia da la mancanza da spazi ch' exista gia dapi decennis. 
Gia en la concepziun chantunala da museums da l' onn 1976 è vegnì cumprovà in basegn da spazi da 3' 800 meters quadrat per il museum d' art. La renovaziun che ha gì lieu en il fratemp, la restauraziun e la transfurmaziun dal museum dals onns 1987 fin 1990 n' han er betg laschà gudagnar marcantamain dapli spazi. 
Cun circa 1' 900 meters quadrat stat a disposiziun oz al museum d' art la mesadad dal spazi ch' è vegnì definì avant 36 onns. 
Locals moderns per ovras e per exposiziuns 
L' engrondiment architectonic che la regenza propona ussa per il museum duai eliminar las mancanzas d' infrastructura e crear localitads da museum modernas. 
La missiva ch' il cussegl grond vegn a tractar durant la sessiun da zercladur prevesa ina surfatscha d' exposiziun supplementara da circa 2' 700 meters quadrat. Il basegn da spazi actual dal museum da totalmain 4' 600 meters quadrat vegn pia ademplì dal tuttafatg. 
En il futur pudess vegnir preschentada ina part commensurada da la collecziun d' art dal Grischun e pudessan vegnir surpigliadas dapli exposiziuns temporaras attractivas d' auters museums d' art. 
Oz pon vegnir mussads al public mo 3 pertschient da l' entira collecziun d' art en l' exposiziun permanenta dal museum en la villa Planta ed in spazi minimal per exposiziuns temporaras en l' uschenumnà edifizi Sulser permetta da realisar mo paucas cooperaziuns attractivas cun auters museums. 
Ultra da quai na pon betg vegnir observads ils standards areguard la segirezza ed il clima dals locals. 
L' edifizi Sulser duai vegnir remplazzà tras in edifizi nov 
Differents studis da realisabladad ch' èn vegnids incumbensads avant la planisaziun da museums mussan che – pervia da las relaziuns da spazi precaras sin l' areal dal museum – l' engrondiment necessari na sa laschia strusch realisar u alura mo cun dischavantatgs considerabels, senza stuair demolir l' edifizi Sulser ch' è da princip classifitgà sco degn da vegnir mantegnì. 
Ils resultats d' ina concurrenza d' architectura ch' è vegnida realisada – per motivs da temp – il medem mument sco l' elavuraziun da la missiva conferman ussa ils resultats da quests studis preliminars, preschentads en la missiva. 
Tut ils 18 projects ch' èn vegnids inoltrads prevesan da remplazzar l' edifizi Sulser ch' è adattà mo limitadamain per exposiziuns d' art. Sco victur da la concurrenza ha la giuria nominada designà il biro d' architectura Barozzi Veiga da Barcelona cun il project " Die Kunst der Fuge ". 
Sin la segunda plazza suonda il project " Hyllis " dal biro d' architectura EM2N da Turitg. 
La terza plazza ha cuntanschì il project " Alberto " da Valerio Olgiati da Flem. 
Tenor la giuria fascinescha il project victur tras ses plazzament precis e cler en ils conturns architectonics. 
Locals bain proporziunads per la collecziun ed ina structura flexibla dals locals per las exposiziuns temporaras han persvadì er dal puntg da vista funcziunal. 
Il biro d' architectura Barozzi Veiga ha gia realisà plirs edifizis da cultura e gudagnà concurrenzas per museums d' art, sco tranter auter l' onn passà quella per il Musée des beaux arts da Losanna. 
La finanziaziun è garantida per dus terzs tras ina donaziun generusa 
Ils custs d' investiziun per quest engrondiment dal museum importan 28,5 milliuns francs. 
Questas investiziuns bruttas sa scuntran cun entradas da 20 milliuns francs or d' ina donaziun liada ad in intent specific ( /RM/medias/communicaziuns/MMStaka/2011/Seiten/2011060701.aspx). 
Per il chantun resta pia ina investiziun netta dad 8,5 milliuns francs. 
Il cumenzament da las lavurs da construcziun è previs per l' october 2013. 
L' avertura dal museum d' art engrondì pudess esser pussaivla il settember 2015. 
Indicaziun d' ina exposiziun: 
Tut ils 18 projects da la concurrenza d' architectura ch' è vegnida publitgada sin plaun internaziunal vegnan exponids publicamain dals 3 fin ils 29 d' avrigl 2012 en il museum d' art dal Grischun a Cuira. 
L' entrada a l' exposiziun dals projects è libra. 
Il rapport da la giuria po ultra da quai vegnir consultà e chargià giu da la pagina d' internet da l' uffizi da construcziun auta dal Grischun sin http://www.hochbauamt.gr.ch. 
La regenza dal Tirol dal sid sin visita tar la regenza grischuna
La regenza da la provinza autonoma Bulsaun-Tirol dal sid ha visità oz – sin invitaziun da la regenza grischuna – il chantun Grischun. 
Las duas delegaziuns èn vegnidas timunadas dal guvernatur Luis Durnwalder e da la presidenta da la regenza Barbara Janom Steiner. 
Suenter il bainvegni dals giasts en la chasa grischa a Cuira è in gentar cuminaivel stà sin il program. 
Alura ha gì lieu ina visita guidada en la catedrala da Cuira. 
Las regenzas dal Tirol dal sid e dal Grischun sa scuntran regularmain per discutar davart temas actuals e per tgirar contacts amicabels. 
Quests discurs èn elements impurtants da las relaziuns externas dal chantun. 
Communicaziun da la regenza dals 29 da mars 2012
La regenza grischuna ha approvà il project da l' ovra idraulica " Lavinuoz " en Engiadina bassa. 
Ultra da quai s' exprima ella en ina posiziun a la confederaziun cunter ina limitaziun da l' immigraziun or dad 8 stadis da la UE. 
En il rom da la nova gestiun publica suttametta ella plinavant al cussegl grond la missiva davart la structura da las gruppas da products e davart ils effects per ils onns 2013 fin 2016. 
Approvà il project da l' ovra idraulica " Lavinuoz " 
La forza idraulica da l' aual da muntogna Lavinuoz sin il territori communal da Lavin en l' Engiadina bassa po vegnir duvrada per producir electricitad. 
La regenza ha approvà il project da concessiun e da construcziun da l' Ouvra Electrica Lavinuoz Lavin SA ( OELL). 
La concessiun dal dretg da las auas è vegnida concedida da la radunanza communala da Lavin ils 30 da mars 2010. 
Per l' ovra electrica pitschna " Lavinuoz " èn previsas ina prestaziun installada da 2,85 megawatts sco er ina producziun d' electricitad annuala da circa 10,8 uras da gigawatt. 
Il project cumpiglia ina simpla ovra d' aua currenta a pressiun auta. 
I vegn fatg quint cun custs d' investiziun da 13,6 milliuns francs. 
En concordanza cun organisaziuns da l' ambient ha la OELL SA fatg midadas vi da la concessiun respectivamain vi dal project ch' èn vegnidas resguardadas da la regenza en ses conclus d' approvaziun. 
La clausula da protecziun manchentass la finamira 
Fin la fin d' avrigl 2012 po il cussegl federal decider, sch' el vul limitar l' immigraziun en Svizra cun agid da la clausula da protecziun previsa en la cunvegna davart la libra circulaziun da persunas cun la Uniun europeica. 
Pertutgads fissan stadis ch' èn entrads en la UE l' onn 2004 senza Cipra e Malta, q.v.d. Estonia, Lettonia, Lituania, Pologna, Tschechia, Slovachia, Ungaria e Slovenia. 
Sco che la regenza grischuna scriva en sia posiziun a la confederaziun refusa ella l' applicaziun da la clausula da protecziun. 
Tenor ses avis chaschunass la reintroducziun d' ina contingentaziun da las permissiuns B in spustament da las dumondas sin las permissiuns da dimora curta ( permissiuns L), uschia che la clausula da protecziun n' avess facticamain nagin effect. 
Percunter engrevgiass la contingentaziun da las permissiuns B da recrutar forzas da lavur fitg qualifitgadas che vegnan duvradas urgentamain. Quai chaschunass in problem per l' economia locala. 
Sche la clausula da protecziun avess tuttina da vegnir applitgada, sto tenor la regenza grischuna vegnir garantì ch' ella na valia betg per persunas fitg qualifitgadas. 
Ultra da quai stoi vegnir garantì che persunas cun ina permissiun L na possian betg dumandar automaticamain ina permissiun B, sche la clausula da protecziun vegn abolida per ils 31 da matg 2014. 
Nova gestiun publica: deliberà la missiva per ils onns 2013 fin 2016 
En il rom da la nova gestiun publica ha la regenza deliberà la missiva davart la structura da las gruppas da products e davart ils effects per ils onns 2013 fin 2016 per mauns dal cussegl grond. 
Quel vegn a tractar questa fatschenta en la sessiun da zercladur 2012. 
Dapi l' onn 2010 vegn l' administraziun chantunala manada en tut il Grischun tenor ils princips da la nova gestiun publica en quai che concerna il preventiv ed il quint annual. 
Sia intenziun è quella da spustar l' uschenumnada gestiun che sa basa sin l' input a la gestiun che sa basa sin l' output. 
Per quest intent reuneschan ils posts da servetsch lur incumbensas e lur prestaziuns a products e resumeschan quests products en gruppas da products. 
Ils meds finanzials vegnan alura attribuids mintgamai en il rom dal preventiv sin basa d' in preventiv global e cun credits singuls. 
La missiva cuntegna ina survista davart la structura da las gruppas da products e davart l' effect politic che duai vegnir cuntanschì tar mintga gruppa da products. 
Questas gruppas da products e quests effects ston vegnir concludids dal cussegl grond da nov per mintga perioda dal program da la regenza. 
Cun formular l' effect determinescha il cussegl grond la direcziun, en la quala las prestaziuns da l' administraziun duain ir. 
La colliaziun pli ferma da las incumbensas/prestaziuns cun las finanzas è in element directiv central da la nova gestiun publica. 
Entant che la colliaziun annuala en il rom dal preventiv vegn fatga cun agid d' in preventiv global e cun credits singuls, manca per la colliaziun a vista mesauna enfin ussa in instrument. 
Cun la missiva qua avant maun vegn preschentà al cussegl grond per l' emprima giada il plan d' incumbensas e da finanzas integrà previs per quai per ils onns 2013 fin 2016. 
Quest rom da finanzas serva sco parameter e n' ha betg il caracter d' in preventiv da plirs onns liant. 
Nagins projects chantunals da votaziun ils 17 da zercladur 2012 
La regenza grischuna ha prendì enconuschientscha dal fatg ch' ils suandants projects federals vegnan suttamess a la votaziun dal pievel dumengia, ils 17 da zercladur 2012: 
- iniziativa dal pievel " Access a la proprietad grazia al respargn immobigliar " dals 23 da schaner 2009 
- iniziativa dal pievel " Per rinforzar ils dretgs dal pievel en la politica exteriura ( Il pievel duai decider davart contracts internaziunals! 
) " dals 11 d' avust 2009 
- midada da la lescha federala davart l' assicuranza da malsauns ( managed care) dals 30 da settember 2011 
Ils 17 da zercladur 2012 na vegni votà davart nagins projects chantunals. 
Instrucziun d' englais en la scola primara a partir da l' avust 2012 
Sa basond sin la lescha da scola vertenta vegn introducida l' instrucziun d' englais a partir da la 5. classa primara per l' onn da scola 2012/13 da las scolas popularas dal Grischun. 
La regenza ha mess en vigur per il 1. d' avust 2012 quellas disposiziuns da la revisiun parziala da la lescha da scola da l' onn 2008 dal cussegl grond e da l' ordinaziun executiva respectiva che reglan l' instrucziun d' englais en la scola primara. 
Ultra da quai ha la regenza declerà sco valaivel il plan d' instrucziun " Englais sco segunda lingua estra en las scolas popularas grischunas " a partir da l' onn da scola 2012/13. 
Mancanzas en l' ordinaziun davart ils guids da muntogna e davart la purschida d' activitads da ristga 
La regenza grischuna pretenda da la confederaziun in repassament fundamental dal sboz da l' ordinaziun davart ils guids da muntogna e davart la purschida d' ulteriuras activitads da ristga. 
L' ordinaziun stoppia pudair vegnir realisada en la pratica da las purschidras e dals purschiders pertutgads e dals organs d' execuziun cun custs giustifitgabels, scriva la regenza en sia resposta da consultaziun. 
Tranter auter stoppia vegnir procurà che l' ordinaziun na cuntegnia betg la renconuschientscha da la professiun da singulas scolaziuns, che purschidras e purschiders svizzers na vegnian betg discriminads tras prescripziuns envers acturas ed acturs esters, che trends novs en l' alpinissem ed en il sport da naiv na vegnian betg impedids, ch' ils conturns turistics economicamain difficils vegnian resguardads e che l' ordinaziun na chaschunia en quest reguard betg lavur administrativa supplementara. 
Da vischnancas e da regiuns 
Valendau: Il project da via per reparar ils rempars en la chavorgia da Carrera sin il territori da la vischnanca da Valendau vegn approvà. 
Il project ademplescha las premissas per vegnir recepì en la cunvegna da program da la NGF cun la confederaziun, sectur " Ovras da protecziun cunter l' aua ", perioda 2012 – 2015. 
La contribuziun chantunala importa 845' 000 francs. 
Mustér e Trun: Las mesiras immediatas da la correcziun dals curs d' aua suenter la malaura dal fanadur 2011 en la regiun Surselva sin ils territoris communals da las vischnancas da Mustér e da Trun vegnan approvadas. 
Las mesiras adempleschan las premissas per vegnir recepidas en la cunvegna da program da la NGF cun la confederaziun, sectur " Ovras da protecziun cunter l' aua ", perioda 2008 – 2011. 
La contribuziun chantunala importa 41' 600 francs. 
Circul da Tusaun: La revisiun parziala da la constituziun dal circul da Tusaun dals 11 da mars 2012 vegn approvada. 
Ella entra en vigur retroactivamain per il 1. da schaner 2011. 
Projects da vias 
La regenza ha approvà 8' 071' 000 francs per lavurs da construcziun sin ils suandants trajects: 
- H27 via d' Engiadina lavurs d' impressari e da cuvrida, correcziun da la via, punt S. Valentin 
- H29 via dal Bernina: lavurs d' impressari e da cuvrida, Puntraschigna – Montebello, punt a spunda Tais 
- H13 via taliana: lavurs d' impressari, Lubianeira – Poent ( kilometers 96.28 – 96.61) 
- via da la Mantogna dadens: lavurs d' impressari, Untertschappina – Obertschappina ( kilometers 9.83 – 12.04) 
- via da la Muntogna da Schons: lavurs d' impressari, Donat – Pazen ( kilometers 2.76 – 3.52) 
- via dal Meir: lavurs d' impressari e da cuvrida, tunnel d' Alvaschagn – Alvaschagn ( kilometers 10.42 – 10.87) 
- via dal pass dal Spleia: lavurs d' impressari e da cuvrida, Bodmastafel ( kilometers 4.24 – 4.64) 
- via da la Lumnezia: lavurs d' impressari, Lumbrein – Vrin 
Realisaziun da la refurma dal territori: La regenza preschenta la missiva
La regenza preschenta al cussegl grond la missiva tar ina revisiun parziala da la constituziun chantunala. 
Il project cuntegna la rectificaziun e la determinaziun da l' uschenumnà plaun d' amez tranter il chantun e las vischnancas. 
La regenza propona da stgaffir 11 regiuns che duain exister a partir da l' onn 2015. 
Ils circuls vegnan schliads. 
En sia sessiun da favrer 2011 è il cussegl grond sa fatschentà intensivamain cun la refurma da vischnancas e dal territori. 
En quest connex è il parlament s' exprimì per ina simplificaziun fundamentala da las structuras statalas che duai vegnir realisada d' ina vart cun agid d' ina refurma da las vischnancas e da l' autra vart cun ina refurma dal territori. 
Areguard la refurma dal territori ( plaun d' amez) ha il cussegl grond exprimì las suandantas intenziuns strategicas: 
Or dals districts actuals ed or da las corporaziuns regiunalas actualas duain vegnir furmadas e determinadas uffizialmain 8 fin 11 regiuns. 
A las regiuns duai vegnir surdada la giurisdicziun civila e penala dals districts actuals. 
Las regiuns pon gidar las vischnancas ad ademplir incumbensas surcommunalas. Ellas na duain survegnir naginas atgnas cumpetenzas fiscalas e legislativas. 
Dals gremis da decisiun da las regiuns duain pudair far part mo commembras e commembers da las suprastanzas communalas. 
Incumbensas administrativas chantunalas pon vegnir surdadas a las regiuns. 
Las regiuns duain vegnir concludidas avant il 1. da schaner 2013. 
Als circuls na duain betg pli vegnir delegadas incumbensas administrativas chantunalas. 
Fin che las structuras sin plaun regiunal èn realisadas, duain ils circuls dentant pudair vegnir engaschads er vinavant per ademplir incumbensas intercommunalas. 
Las regiuns sco plaun d' amez 
Sco plaun d' amez tranter il chantun e las vischnancas duain vegnir furmadas regiuns. 
Las regiuns survegnan las incumbensas da las vischnancas u dal chantun. 
I sa tracta qua d' incumbensas giudizialas ed administrativas. 
Las incumbensas administrativas da las regiuns cumpiglian l' execuziun da la planisaziun dal territori e directiva regiunala. 
Las incumbensas quasi giudizialas pertutgant il stadi civil sco er il dretg da scussiun e da concurs ch' èn oz incumbensas dals circuls duain vegnir surdadas a las regiuns. 
Las regiuns èn medemamain purtadras da las assistenzas professiunalas. 
Il perimeter da las regiuns è il circul da dretgira per las dretgiras regiunalas sco dretgiras da l' emprima instanza en la giurisdicziun civila e penala. 
11 regiuns 
En il rom da las prescripziuns dal cussegl grond e considerond ils aspects d' in adempliment optimal da las incumbensas sco er las ponderaziuns politicas propona la regenza da stgaffir 11 regiuns. Questas regiuns s' orienteschan essenzialmain vi da la divisiun dals districts actuals. 
I duai vegnir desistì da reunir il district dal Bernina che ha ils pli paucs abitants cun il district da Malögia. 
Uschia propona la regenza las suandantas regiuns: Alvra, Bernina, En, Plaun, Landquart, Malögia, Moesa, Grischun dal nord, Partenz/Tavau, Surselva e Viamala. 
Las regiuns duain obtegnair la structura da corporaziuns dal dretg chantunal. 
La concepziun organisatorica concreta – cunzunt areguard ils organs e las prescripziuns dal cussegl grond che mo commembras e commembers da las suprastanzas communalas duain pudair far part dals gremis da decisiun da las regiuns – vegn ins a stuair discutar en il rom da la legislaziun executiva. 
Avegnir dals circuls 
La procedura da consultaziun ha mussà che la rectificaziun structurala dal plaun d' amez duai er dar scleriments davart l' avegnir dals circuls. 
Ils circuls sco corporaziuns dal dretg public cun agens organs duain vegnir schliads il mument da l' entrada en vigur da la divisiun dal chantun en regiuns ( probablamain per il 1. da schaner 2015). 
Exceptads èn quels circuls che adempleschan incumbensas che las vischnancas als han surdà. 
Quests circuls duain pudair exister vinavant per 2 onns. 
Ils circuls duain restar las unitads electoralas per il cussegl grond. 
La discussiun dal project en il cussegl grond è previsa per la sessiun da zercladur 2012. 
La revisiun parziala da la constituziun chantunala vegn suttamessa a la votaziun dal pievel grischun suenter ch' ella è vegnida deliberada dal cussegl grond. 
La nova lescha chantunala davart il guaud vul cuntanscher in'organisaziun forestala ferma
Empè da contribuziuns linearas da salarisaziun, ina indemnisaziun moderna da las prestaziuns: La regenza grischuna ha deliberà la missiva per la revisiun totala da la lescha chantunala davart il guaud per mauns dal cussegl grond. 
La finamira principala da la revisiun totala da la lescha chantunala davart il guaud è quella da simplifitgar las structuras en il sectur da l' organisaziun forestala. 
I duain vegnir dads impuls per furmar reviers e manaschis forestals pli gronds. 
Per quest intent vegn substituida la pratica vertenta da subvenziun en furma da contribuziuns linearas da salarisaziun tras ina cunvegna moderna da prestaziuns che vegn fatga cun las instituziuns ch' èn responsablas per ils reviers. 
Quai eliminescha in element che impediva la furmaziun da reviers forestals pli gronds. 
Tenor il dretg vertent vegn concedida – a chaschun da la fusiun da plirs reviers – la contribuziun chantunala mo ad ina selvicultura u ad in selvicultur, er sch' igl èn necessaris pliras selviculturas u plirs selviculturs per tgirar il nov revier pli grond. 
L' indemnisaziun da las prestaziuns sa cumpona d' ina contribuziun da basa e d' ina indemnisaziun orientada a la prestaziun. 
La contribuziun da basa vegn ad indemnisar – en la furma d' ina pauschala dependenta da la surfatscha – ils custs fundamentals per las prestaziuns obligatoricas. 
Ils custs fundamentals cumpiglian las prestaziuns che vegnan prescrittas da la lescha sco per exempel la tgira e la cultivaziun persistenta dal guaud da protecziun ubain las incumbensas da controlla e da surveglianza en il guaud. 
La contribuziun da prestaziun sa basa percunter sin la quantitad da laina che vegn effectivamain tagliada per onn en in revier sco er sin la tgira dal guaud giuven. 
Ulteriuras prestaziuns ch' èn vegnidas fixadas cun l' uffizi da guaud e privels da la natira pon esser en spezial incumbensas en connex cun ils privels da la natira. 
Questas incumbensas vegnan indemnisadas supplementarmain. 
Las contribuziuns chantunalas a favur da l' economia forestala na vegnan betg sbassadas, mabain impundidas en moda bler pli efficazia. 
La revisiun simplifitgescha plinavant proceduras, particularmain las proceduras da runcada, da determinaziun dal guaud e d' approvaziun da projects. 
La finala cuntanschan ins – cun resumar en in relasch la lescha chantunala davart il guaud e l' ordinaziun dal cussegl grond appartegnenta – ina preschentaziun pli survesaivla da la legislaziun forestala chantunala. 
Il cussegl grond vegn a tractar la revisiun totala da la lescha chantunala davart il guaud en la sessiun da zercladur 2012. 
La lescha davart las taxas turisticas è pronta per vegnir discutada en il cussegl grond
La cumissiun per economia e taxas ( CET) dal cussegl grond ha tractà intensivamain la nova missiva tar la lescha davart las taxas turisticas ( LTT) en trais sesidas ed ha formulà sias propostas per la discussiun en il cussegl grond durant la sessiun d’avrigl 2012. 
Ella propona intginas midadas che duain procurar che la lescha chattia ina maioritad politica. 
Per quest intent èn vegnids resguardads per gronda part er ils giavischs da differentas regiuns turisticas. 
Il fanadur 2011 aveva la CET concludì d' acceptar la missiva da la regenza tar la LTT e da returnar la missiva a la regenza per che quella la possia repassar. 
Alura è vegnida elavurada ina nova missiva e deliberada da la regenza grischuna la fin da december 2011. 
Ils mais da schaner fin mars 2012 ha la CET tractà intensivamain la LTT durant trais sesidas d' in entir di. 
La maioritad da las commembras e dals commembers da la CET vuless midar il sistem pertutgant la finanziaziun turistica da basa en il Grischun. 
En intginas dumondas da detagl divergeschan dentant las ideas. Quai sa mussa en las propostas da minoritad. 
Ina midada centrala en cumparegliaziun cun la missiva da la regenza è la nova cumpetenza da las vischnancas d' adattar las tariffas da taxa. 
Entaifer ina libertad d' agir che vegn fixada en la lescha duain las vischnancas pudair adattar singulas tariffas da taxa da las persunas obligadas da pajar taxas. 
In termin transitoric cleramain pli lung da 5 onns a partir da l' entrada en vigur da la lescha duai plinavant conceder a las vischnancas che incassan gia oz taxas da cura e taxas per promover il turissem e che genereschan pia avunda meds finanzials, dapli temp per midar il sistem. 
Il cussegl grond vegn er a s' occupar da differentas propostas da la CET, sco per exempel da permetter a vischnancas da mantegnair lur finanziaziun vertenta ubain da graduar ulteriuramain las tariffas per fracziuns da la vischnanca. 
I dat percunter er propostas che vulan plitost restrenscher la libertad d' agir da las vischnancas, uschia sco ch' igl era previs en l' emprima missiva da la regenza dal zercladur 2011. 
En quest connex sa tracti en spezial da la dumonda, sch' ina vischnanca duaja – cun agid d' ina reducziun cumpletta e cumpensond ils meds finanzials ch' èn necessaris per il turissem cun retgavs da taglia ordinaris – pudair desister d' incassar la taxa turistica. 
La CET è persvadida che la basa per ina discussiun materiala en il cussegl grond saja dada e che las propostas cuntegnian ina lescha che chatta ina maioritad politica. 
L' introducziun d' ina taxa turistica en il Grischun permettess a lunga vista da furmar cun success destinaziuns e creass la basa per rinforzar ulteriuramain il turissem grischun. 
Il cussegl grond vegn a tractar la lescha davart las taxas turisticas en la sessiun d' avrigl 2012. 
La regiun da l'Engiadin'ota survegn dapli dretgs da cundecisiun en connex cun la plazza aviatica da Samedan
La plazza aviatica regiunala da Samedan duai esser en il futur en proprietad dal maun public. 
Cun questa structura organisatorica po la cundecisiun regiunala vegnir rinforzada. Ultra da quai po in svilup persistent da la plazza aviatica vegnir garantì. 
Ad in' occurrenza d' infurmaziun da represchentants dal turissem, da l' economia, da la politica e da l' ambient ha cusseglier guvernativ Mario Cavigelli punctuà l' impurtanza da la plazza aviatica sco stabiliment da traffic impurtant e sco motor central per l' economia da la regiun e dal chantun. 
Dapi la stad 2010 s' occupa ina gruppa directiva, da la quala fan part represchentants dal circul d' Engiadin' ota, da las vischnancas da l' Engiadin' ota, da l' organisaziun turistica Engiadina San Murezzan, da la Engadin Airport SA, dal chantun Grischun e d' experts da l' aviatica cun il futur da la plazza aviatica regiunala da Samedan. 
Questa gruppa è sa cunvegnida la primavaira 2011 ad in model organisatoric. 
L' infrastructura e la gestiun da la plazza aviatica duain vegnir separadas. 
L' infrastructura duai en il futur esser en proprietad dal maun public ( circul d' Engiadin' ota). 
Quest model garantescha ch' ils dretgs da cundecisiun da la regiun en dumondas da la gestiun vegnan rinforzads e che la regiun po influenzar pli fitg il svilup giavischà da la plazza aviatica. 
La nova basa legala e contractuala vegn suttamessa al pievel 
En vista a la debatta vegninta en il cussegl cirquital ed en vista a la votaziun dal pievel en l' Engiadin' ota è vegnida elavurada ils ultims mais la basa legala e contractuala ch' è necessaria per organisar da nov la plazza aviatica. 
Ultra da quai èn vegnids fatgs scleriments pli detagliads davart l' impurtanza da la plazza aviatica per l' economia da la regiun sco er davart ses svilup persistent. 
Cun quest project duain vegnir pussibilitadas – ultra da la fundaziun d' ina societad d' infrastructura da dretg public – las investiziuns ch' èn urgentamain necessarias per in manaschi aviatic segir, persistent, stabil a lunga vista e confurm als basegns. 
Al gestiunari da la plazza aviatica ed a las interpresas domiciliadas sin ses areal duai la structura organisatorica previsa porscher il medem mument dapli segirezza en connex cun l' utilisaziun sco er en connex cun la planisaziun. 
La plazza aviatica regiunala sco motor central per l' economia da l' Engiadin' ota 
Ad in' occurrenza da forum èn las basas elavuradas vegnidas preschentadas ultimamain a represchentants dal turissem, da l' economia, da la politica e da l' ambient. 
Sin invitaziun da la gruppa directiva da la plazza aviatica da Samedan han var 60 participantas e participants pudì far lur dumondas davart il project e formular lur propostas interessantas. 
Il resun sin ils sbozs da la gruppa directiva davart il futur da la plazza aviatica regiunala è da princip stà positiv – la finamira saja in cler gea da las votantas e dals votants per la plazza aviatica regiunala l' atun. 
En vista a l' approvaziun necessaria dal cussegl grond sa giavischa er cusseglier guvernativ Cavigelli in cler segn da las votantas e dals votants da l' Engiadin' ota. 
El ha suttastritgà l' impurtanza da la plazza aviatica da Samedan per la regiun e per tut il chantun. 
La plazza aviatica regiunala saja in motor central per l' economia ed ina patruna impurtanta per la regiun da l' Engiadin' ota. 
Sco apportadra per l' hotellaria adempleschia ella ina funcziun impurtanta a favur dals servetschs turistics centrals. 
Il medem mument servia la plazza aviatica da Samedan a differentas interpresas d' helicopter sco basa per sgols da salvament e da transport ed augmentia uschia decisivamain la segirezza dal provediment da la regiun. 
La gruppa directiva vegn a tractar ils puncts dal forum ch' èn anc averts avant che cumplettar e deliberar ils documents il cumenzament da matg per mauns dal circul d' Engiadin' ota e da la regenza. 
L' urari per la debatta en il circul da l' Engiadin' ota e per la votaziun dal pievel vegn alura fixà dal circul da l' Engiadin' ota. 
In' emprima infurmaziun publica duai – sche pussaivel – avair lieu il zercladur. 
Il premi da promoziun da la pestga 2012 va en la Val Schons
Per ses engaschament exemplaric en connex cun l' iniziaziun e cun la realisaziun d' ina revitalisaziun da las auas ad Andeer è la societad da pestgadras e da pestgaders da la Val Schons vegnida undrada cun il premi da promoziun da la pestga 2012. 
A chaschun da la radunanza da delegadas e da delegads da la federaziun chantunala da las pestgadras e dals pestgaders grischuns vegn surdà mintga onn il premi da promoziun da la pestga grischuna. 
Uschia er l' ultima sonda a Scuol. 
En preschientscha da cusseglier guvernativ Mario Cavigelli ha il president chantunal Ruedi Gerhard pudì surdar il premi da promoziun da quest onn da 3000 francs a la societad da pestgadras e da pestgaders da la Val Schons. 
La societad da pestgadras e da pestgaders da la Val Schons è vegnida undrada per ses engaschament tar la lantschada, la planisaziun e la realisaziun dal project da revitalisaziun en l' aual da mulin dad Andeer. 
La societad da pestgadras e da pestgaders da la Val Schons ha mussà en moda exemplarica che er societads pitschnas pon, sche l' engaschament necessari è avant maun, cuntanscher bler per meglierar las auas da peschs. 
Il premi da promoziun da la pestga grischuna, lantschà l' onn 2008 da la federaziun chantunala da las pestgadras e dals pestgaders grischuns e da l' uffizi da chatscha e pestga dal Grischun, undrescha prestaziuns extraordinarias a favur da la pestga grischuna. 
Cun quest premi duain vegnir undrads engaschaments prezius en ils suandants secturs: meglierament u mantegniment da la flora e da la fauna aquatica, scolaziun da pestgadras e da pestgaders giuvens u lavur da publicitad che stat en connex cun quests dus temas. 
Ultra da quai duai il premi da promoziun dar in impuls da s' engaschar en moda constructiva ed innovativa per ils fatgs da la pestga. 
Ina delegaziun dal parlament dal chantun Berna visita il cussegl grond dal chantun Grischun
Ina delegaziun dal cussegl grond dal chantun Berna ha visità oz durant la sessiun d' avrigl 2012 las collegas ed ils collegas dal chantun Grischun a Cuira. 
La delegaziun da 14 persunas dal chantun Berna è vegnida timunada dal president dal cussegl grond Beat Giauque. 
El è vegnì accumpagnà tranter auter da la vicepresidenta dal cussegl grond Therese Rufer-Wüthrich e dal vicepresident dal cussegl grond Bernhard Antener. 
Ils giasts dal chantun Berna èn vegnids beneventads a Cuira dal president dal cussegl grond Ueli Bleiker e da la vicepresidenta dal cussegl grond Elita Florin-Caluori. 
Da vart dal Grischun èn sa participads a l' inscunter ultra da quai ils presidents da las fracziuns. 
L' avantmezdi ha la delegaziun suandà las tractativas actualas en l' edifizi dal cussegl grond. 
Il suentermezdi ha ella giudì ina visita guidada tras la citad veglia da Cuira. 
La visita da la delegaziun ha servì en emprima lingia al barat d' experientschas sco er a la tgira da las relaziuns amicablas. 
Fotografias: 
Il president dal cussegl grond dal chantun Berna Beat Giauque ed il president dal cussegl grond dal chantun Grischun Ueli Bleiker ( a sanestra) en la sala dal cussegl grond a Cuira. 
Las duas delegaziuns cun il president dal cussegl grond Beat Giauque e cun il president dal cussegl grond Ueli Bleiker ( amez) davant l' edifizi dal cussegl grond a Cuira. 
Communicaziun da la regenza dals 19 d'avrigl 2012
La regenza grischuna prenda posiziun davart la legislaziun da posta e davart l' iniziativa per ina posta ferma. 
Plinavant ha ella prendì enconuschientscha da la petiziun " Gimnasi – roms d' accent spagnol e franzos senza latin obligatoric ". 
Ultra da quai vegn adattada la valaivladad da las permissiuns spezialas per vehichels da pista. 
La regenza beneventa las disposiziuns executivas tar la lescha da posta 
En ina consultaziun a la confederaziun prenda la regenza grischuna posiziun davart las disposiziuns executivas tar la lescha da posta ( ordinaziun da posta). 
Sa basond sin la tenuta da la conferenza da las directuras e dals directurs chantunals da l' economia publica ( CDE) constatescha la regenza che la legislaziun da posta revedida ( lescha da posta, lescha davart l' organisaziun da la posta sco er ordinaziun da posta) tractia las dumondas las pli impurtantas concernent il service public e determineschia en ina moda raschunaivla il standard cun legitimaziun politica per ils proxims onns. 
Ils aspects dal service public, pia il provediment da basa cun servetschs da posta en tut las regiuns, giogan ina rolla centrala. 
La regenza sustegna er la tenuta dal cussegl federal e dal parlament federal cunzunt areguard mantegnair il monopol restant per la posta per la spediziun da chartas fin a 50 grams ed areguard la renunzia da fundar ina banca postala. 
Per cumplettar constatescha la regenza en sia resposta ch' ella refuseschia l' iniziativa dal pievel " per ina posta ferma " per ponderaziuns da princip. 
La dumonda dal pievel pretenda in standard che va memia lunsch ed annullescha pass impurtants ch' èn vegnids fatgs per flexibilisar la posta e per la surdar dapli libertad d' interpresa. 
Ella impedescha per exempel da furnir ils servetschs da posta en moda flexibla, sco ch' igl è necessari oz en las regiuns periferas. 
Da la petiziun " Gimnasi – roms d' accent spagnol e franzos senza latin obligatoric " èsi vegnì prendì enconuschientscha 
La regenza grischuna ha prendì enconuschientscha da la petiziun " Gimnasi – roms d' accent spagnol e franzos senza latin obligatoric ". 
Questa petiziun era vegnida inoltrada ils 13 da mars 2012 d' ina delegaziun da las classas gimnasialas cun passa 2000 suttascripziuns. 
En sia resposta menziunescha la regenza grischuna da vulair meglierar la posiziun dal rom d' instrucziun latin cun in experiment da scola, perquai che quest rom saja vegnì indeblì fermamain l' onn 1995 en connex cun la revisiun da l' ordinaziun dal cussegl federal davart ils attestats da maturitad. 
Perquai duai cumenzar a partir da l' onn da scola 2012/13 in experiment da tschintg onns ch' è vegnì permess da la cumissiun svizra da maturitad ( CSM). 
L' evaluaziun finala vegn a mussar, sche la cumbinaziun obligatorica dal rom d' accent spagnol u franzos cun il rom cumplementar latin vegn a sa cumprovar sco mesira per augmentar la qualitad da la scolaziun al gimnasi. 
Las permissiuns per ils vehichels da pista valan da nov trais onns 
La regenza grischuna ha revedì parzialmain l' ordinaziun per incassar taxas e custs dals possessurs da vehichels a motor e da velos. 
La midada la pli impurtanta pertutga la valaivladad da las permissiuns spezialas per ils vehichels da pista. 
Sin ina dumonda inoltrada al cussegl grond durant la sessiun d' october 2011 è la regenza sa declerada pronta da prolungar la valaivladad d' in onn a trais onns. 
Ulteriurs puncts da la revisiun pertutgan adattaziuns a la terminologia actuala sco er al dretg federal e chantunal midà. 
La revisiun parziala entra en vigur il 1. da zercladur 2012. 
Permess ils projects da las ovras electricas d' Engiadina SA 
La regenza grischuna ha approvà cun cundiziuns la dumonda concernent la " Ovra electrica da dotaziun Pradella " ch' è vegnida inoltrada ils 3 d' october 2011 sco er il project da construcziun " Retrofit enchaschament da la Clemgia " ch' è vegnì inoltrà cun la dumonda dals 9 da november 2011. 
Da vischnancas e da regiuns 
Castrisch: La revisiun parziala da la planisaziun locala da la vischnanca da Castrisch, concludida ils 25 d' october 2011, vegn approvada. 
La dumonda da runcar in areal da guaud da 1566 m2 cun l' intent d' engrondir la zona da mastergn " Isla " en il guaud public, territori da la vischnanca da Castrisch, vegn medemamain approvada da la regenza cun cundiziuns. 
Cazas: Il project d' exposiziun per la correcziun da la via da Ratitsch, traject da l' access da Ratitsch – Ratitsch, vegn approvada. 
Claustra-Serneus: La Aeujastrasse vegn abgiuditgada per il 1. da matg 2012 sco via chantunala da colliaziun e cedida a la vischnanca da Claustra-Serneus sco proprietad e per il mantegniment. 
Landquart: Il plan d' areal " plazza da la staziun sid " dals 9 da favrer 2012 vegn approvà. 
Razén/Cazas: Il project " H13 via taliana, traject Razén – Cazas, protecziun cunter crudada da crappa al Plattenwald " vegn approvà e sustegnì cun ina contribuziun da maximalmain 1' 912' 500 francs. 
Roveredo: La revisiun da la lescha da construcziun, deliberada ils 27 da november 2011, vegn approvada. 
Spleia: La revisiun parziala da la lescha da construcziun concernent la regulaziun da la quota d' emprimas abitaziuns, concludida ils 10 da november 2011, vegn approvada. 
Versomi: Il reglament ed il plan per las zonas da protecziun da las funtaunas dal provediment d' aua public da Versomi, relaschads da la suprastanza communala ils 14 da december 2011, vegnan approvads. 
Vignogn: Il project " Renovaziun da las vias champestras da la vischnanca da Vignogn " vegn approvà e subvenziunà cun ina contribuziun da maximalmain 125' 760 francs. 
Projects da vias 
La regenza ha approvà 12' 900' 000 francs per lavurs da construcziun sin ils suandants trajects: 
- via da Val S. Pieder: lavurs da cuvrida, Glion – Val S. Pieder incl. vias lateralas 
- via da Siat: lavurs d' impressari, Rueun – Sareins Sut 
- H27 via d' Engiadina: lavurs da cuvrida e d' impressari, sviament da Scuol 
- H27 via d' Engiadina: lavurs da cuvrida entaifer il vitg da San Murezzan 
- H27 via d' Engiadina: lavurs da cuvrida, Bever – La Punt 
- H28 via dal pass dal Fuorn: lavurs da cuvrida, Tschierv – Chafarrers 
- H28 via dal pass dal Fuorn: lavurs d' impressari, Zernez – Ova da Sagl 
- via d' Andiast: lavurs d' impressari entaifer il vitg da Vuorz 
- H29 via dal Bernina: lavurs da cuvrida, Palü Granda – La Rösa 
- via da Lunden: lavurs d' impressari e da cuvrida, Eristobel – Terfals 
- via da Val S. Pieder: lavurs d' impressari, Muglin da Pitasch – Peiden Bogn 
- via da Fidaz: lavurs d' impressari entaifer il vitg da Fidaz 
Sistem da votaziun electronic per il cussegl grond
L' indriz da microfons e d' autpledaders existent en l' edifizi dal cussegl grond a Cuira n' ademplescha betg pli sias funcziuns e sto vegnir remplazzà urgentamain. L' indriz è vegl ed i na dat nagins tocs da reserva pli. 
En in' enquista realisada la primavaira 2011 en quest connex èn tut las tschintg fracziuns dal cussegl grond s' exprimidas a favur d' in nov indriz da votaziun electronic. 
En il rom da ses process da fixar il preventiv ha il cussegl grond approvà in credit correspundent en la sessiun da december 2011. 
Remplazzond ed adattond tut las installaziuns electricas da l' edifizi dal cussegl grond po er vegnir realisà a medem temp in indriz da votaziun electronic. 
Cun quest indriz vegn simplifitgà il proceder da votaziun en il cussegl grond, ed il cumportament da las deputadas e dals deputads a chaschun da votaziuns daventa pli transparent. 
A medem temp vegn l' illuminaziun adattada a las normas ed als basegns actuals e remplazzada tras glischs da LED che spargnan energia. Ultra da quai vegn installà in indriz d' alarm d' incendi. 
Las lavurs premettan ina sanaziun interna da la sala dal cussegl grond sco er in' adattaziun dals plazs da lavur. 
Da la fin da la sessiun d' avrigl fin il cumenzament da la sessiun d' avust 2012 vegnan realisadas las lavurs da construcziun. Durant quest temp vegn l' edifizi dal cussegl grond serrà. 
Sco quai ch' igl è gia enconuschent ha la sessiun da zercladur dal cussegl grond lieu " extra muros " a Samignun ( dals 11 fin ils 14 da zercladur 2012). 
Event da &quot;trampolin&quot;: Studentas e students sa scuntran cun interpresas dal chantun Grischun
A l' event da " trampolin " da venderdi, ils 11 da matg 2012, sa scuntran 11 interpresas dal Grischun cun studentas e students da differentas scolas autas. 
En lavuratoris ed a stans d' infurmaziun preschentan las interpresas lur perspectivas da carriera attractivas e gidan uschia las absolventas ed ils absolvents da scolas autas cun bunas qualificaziuns d' entrar en ina professiun. 
A l' event da " trampolin " da venderdi, ils 11 da matg 2012, sa preschentan patrunas e patruns attractivs dal chantun Grischun a las studentas ed als students. 
En il center da l' occurrenza stat la lavur cuminaivla en lavuratoris che han lieu a la sedia principala da las interpresas che sa participeschan a quest event. 
Ensemen cun represchentantas e represchentants da las interpresas elavuran las studentas ed ils students ideas innovativas per schliar las sfidas actualas da las interpresas. 
Uschia han ellas in' occasiun unica da dar in sguard davos las culissas da l' economia grischuna e d' entrar en contact persunal cun persunas-clav da las interpresas. 
A chaschun da las preschentaziuns da las interpresas che han lieu suenter ils lavuratoris ed als stans d' infurmaziun en il " B12 caffè &amp; bar " a Cuira pon las studentas ed ils students s' infurmar en in' atmosfera libra davart lur perspectivas da carriera. 
Organisaziun cun ina vasta basa 
L' event da " trampolin " vegn organisà da la together ag per incumbensa da l' uffizi per economia e turissem, da l' uffizi per la furmaziun media-superiura e da la scola auta da tecnica ed economia ( SATE) a Cuira ed ha lieu gia per la 6avla giada. 
La sponsura principala è dapi il cumenzament la banca chantunala grischuna. 
La suandantas interpresas sa participeschan a l' event da " trampolin " 2012: 
Academia Raetica 
Banca chantunala grischuna 
Ems-Chemie SA 
GRITEC High Tech Engineering 
Hamilton Bonaduz SA 
INNOZET 
Inventx SA 
Repower SA 
TRUMPF Maschinen Grüsch SA 
Wenzel Metromec SA 
Würth International SA 
Studentas e students pon anc s' annunziar per l' event da. 
La participaziun sco er l' alimentaziun è gratuita per las studentas ed ils students. 
Mussar las schanzas da las energias regenerablas
Ils 3 e 4 da matg ha lieu a Son Gagl la dieta da la ARGE ALP davart il tema " Vias a la citad d' energia ". 
Nov vischnancas dal Grischun, da Son Gagl, dal Tessin, da la Baviera, da Salzburg, dal Tirol dal Sid, dal Tirol, dal Trentino e dal Vorarlberg preschentan lur projects da success e mussan lur vias individualas a la citad d' energia. 
En las Alps vegni producì energia tradiziunalmain cun laina e cun aua – novissimamain er cun il sulegl, cun la chalur da la terra e cun il vent. Las regiuns alpinas tiran numnadamain a niz pli intensivamain las schanzas economicas d' in futur cun energias effizientas e regenerablas. 
La cuminanza da lavur da las regiuns alpinas ( ARGE ALP) sa fatschenta perquai gia pli daditg cun il tema " energias regenerablas ". 
Gia oz occupan bleras vischnancas dals pajais federativs, da las regiuns e dals chantuns da la ARGE ALP ils emprims rangs en il benchmarking dal " European Energy Award " ( EEA). 
In quart da las vischnancas europeicas ch' èn vegnidas undradas da la EEA cun il premi d' aur èn vischnancas da la ARGE ALP. 
Questa posiziun excellenta duai vegnir extendida. 
Chaussas exemplaricas da nov vischnancas 
Il chantun Son Gagl, che presidiescha actualmain la ARGE ALP, ha tschernì per ses onn da presidi il tema " Las Alps: funtauna da l' energia regenerabla ". 
En spezial duain vegnir renconuschids la rolla da las vischnancas sco er lur sforzs e lur prestaziuns. 
Ils 3 e 4 da matg 2012 envida il chantun Son Gagl perquai a la dieta davart il tema " Vias a la citad d' energia " che ha lieu en las localitads dal tribunal administrativ federal a Son Gagl. 
Tut ils pajais federativs, tut las regiuns e tut ils chantuns da la ARGE ALP èn represchentads cun ina vischnanca che ha realisà chaussas extraordinarias en il sectur da las energias regenerablas e da l' effizienza energetica. 
Las nov vischnancas – quai èn Landquart ( Grischun), Buchs ( Son Gagl), Mendrisio ( Tessin), Wildpoldsried ( Baviera), Weissbach sper Lofer ( Salzburg), Toblach ( Tirol dal Sid), Virgen ( Tirol), Trento ( Trentino) e Wolfurt ( Vorarlberg) – preschentan a chaschun da la dieta lur projects da success, lur strategias e las vias ch' ellas han tschernì per arrivar a la citad d' energia. 
Uschia duain vegnir mussadas las schanzas multifaras en il sectur tecnic, economic, turistic, ecologic e cultural che las energias regenerablas porschan al territori alpin. 
Las vischnancas pon barattar strategias da success e sustegnair ed animar autras vischnancas sin questa via. 
Er ils posts spezialisads per dumondas d' energia dals commembers da la ARGE ALP sa participeschan a la dieta. 
La cuminanza da lavur da las regiuns alpinas 
La ARGE ALP ha l' intent d' approfundar la conscienza dad esser responsabel per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan nov pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid e Trient. 
Presidiada vegn la ARGE ALP mintgamai per in onn d' in da ses commembers. 
La sedia dal secretariat è a Puntina. 
Il territori da la ARGE ALP cumpiglia ina surfatscha da 118' 504 kilometers quadrat ed è il dachasa da 16 milliuns persunas. 
Ulteriuras infurmaziuns sut: http://www.argealp.org. 
Infurmaziun per las medias: 
Las collavuraturas ed ils collavuraturs da las medias èn envidads a la dieta da la ARGE ALP davart il tema. 
Communicaziun da la regenza dals 26 d'avrigl 2012
La regenza grischuna ha concludì d' examinar la qualitad a las scolas medias dal Grischun. 
Plinavant ha ella assegnà las contribuziuns da la dieschma d' alcohol e da las taxas da patenta d' alcohol. Ultra da quai è ella s' occupada da differentas fatschentas da las vischnancas. 
Las scolas medias ston furnir ina cumprova da qualitad 
La qualitad da la scolaziun a las scolas medias vegn examinada. 
Tenor il conclus da la regenza duain tut las scolas medias en il chantun Grischun avair absolvì fin la fin da l' onn 2016 ina procedura d' evaluaziun che mussa la realisaziun da las disposiziuns davart la qualitad da la scolaziun, cuntegnidas en la revisiun parziala da la lescha davart las scolas medias. La procedura d' evaluaziun duai vegnir realisada d' ina instituziun externa. 
In concept correspundent da la scola chantunala grischuna serva a las ulteriuras scolas sco model pussaivel. 
La scola chantunala a Cuira lavura per incumbensa da l' uffizi per la furmaziun media-superiura ed en vista ad in' evaluaziun externa che vegn realisada l' onn 2013 gia dapi l' onn da scola 2008/2009 vi d' in project per il svilup da la qualitad. 
Sco che las experientschas fatgas en il project mussan, dovri circa quatter onns per preparar e per realisar l' evaluaziun externa. 
Assegnà las contribuziuns da la dieschma d' alcohol e da las taxas da patenta d' alcohol 
Tenor la lescha federala davart l' alcohol va il retgav net da l' administraziun federala d' alcohol per 90 pertschient a la confederaziun e per 10 pertschient als chantuns. 
Ils meds finanzials da l' uschenumnada dieschma d' alcohol ston ils chantuns duvrar tenor l' intent per cumbatter l' alcoholissem, l' abus da drogas, l' abus da narcotics e l' abus da medicaments. 
L' onn 2012 vegnan impundids per quai en il Grischun var 627' 500 francs da la dieschma d' alcohol. 
Plinavant survegnan stgars 30 organisaziuns, instituziuns, uniuns, federaziuns e fundaziuns d' utilitad publica ina contribuziun or dal retgav da las taxas da patenta d' alcohol dal chantun. 
Totalmain vegnan pajads 500' 400 francs. 
Tenor la lescha d' ustaria vegn il retgav net dal chantun or da la taglia dal commerzi en detagl cun bavrondas destilladas duvrà ad in terz per intents d' utilitad publica ed a dus terzs per la promoziun dal turissem. 
Fixà l' utilisaziun da la collecta da la rogaziun federala 2012 
Il di da la rogaziun federala vegn fatga en tut las baselgias dal chantun ina collecta per intents d' utilitad publica. 
Tenor il conclus da la regenza duai il retgav or da la collecta da la rogaziun federala 2012 vegnir attribuida mintgamai per in terz a la lia cunter il cancer dal Grischun, a l' associaziun dals confamigliars da persunas cun schizofrenia e cun disturbis psichics ( VASK) ed a l' uniun Kidsevent. 
Dal cumbat cunter la lavada da daners na dastga resultar nagin barat automatisà 
En sia posiziun a la confederaziun s' exprima la regenza grischuna tar la midada da la lescha davart la lavada da daners suspectus. 
Tras la revisiun da la lescha duai il post d' annunzia da cas da lavada da daners suspectus survegnir la pussaivladad da metter a disposiziun ad autoritads partenarias da l' exteriur infurmaziuns concretas davart las finanzas sco numers da contos da banca, infurmaziuns davart transacziuns da daners sco er saldos da contos. 
Tenor la regenza grischuna sto vegnir fatg attenziun ch' i na vegnia betg introducì sin questa via il barat d' infurmaziuns automatisà. 
Infurmaziuns davart las finanzas dastgian vegnir barattadas mo en cas singuls e mo per cumbatter la lavada da daners. 
Da vischnancas e da regiuns 
Val Müstair: La revisiun parziala da la constituziun communala da la vischnanca da Val Müstair, concludida en la votaziun a l' urna dals 11 da mars 2012, vegn approvada. 
En connex cun il recurs da surveglianza, inoltrà da la " Gruppa visiun rumantsch grischun en scola, Cumün da Val Müstair " cunter la vischnanca da Val Müstair constatescha la regenza che l' artitgel davart la lingua uffiziala e lingua da scola da la constituziun communala, revedì dal suveran, na cuntrafa betg al dretg surordinà. 
Tenor la situaziun giuridica vertenta èn las vischnancas sulettas cumpetentas da fixar la varianta rumantscha decisiva ( rumantsch grischun u idiom) en las scolas publicas. 
Dal rest renviescha la regenza al fatg ch' il rumantsch, il tudestg ed il talian èn tenor la constituziun chantunala linguas chantunalas ed uffizialas equivalentas dal Grischun. En quest connex vegni laschà avert, tge rumantsch che vegn preferì sco lingua chantunala u uffiziala. 
Rumantsch grischun è, sco er ils differents idioms, cuntegnì en la noziun generala " rumantsch " e duai vegnir tgirà vinavant ensemen cun ils idioms e gidar uschia a mantegnair la diversitad linguistica. 
Val Müstair: A la vischnanca da Val Müstair vegn garantida ina contribuziun chantunala da construcziun pauschala dad 81' 600 francs per engrondir la scolina a Valchava. 
Lantsch: La dumonda da la vischnanca da Lantsch per approvar il contract da grevezza funsila fatg cun la confederaziun svizra per il mantegniment e la gestiun d' in stabiliment naziunal da biatlon vegn approvada. 
Il stabiliment da biatlon planisà duai permetter da realisar concurrenzas da biatlon naziunalas ed internaziunalas sco er activitads da scolaziun e da trenament da la federaziun svizra da skis ( Swiss-Ski). 
Il stabiliment duai ultra da quai esser avert per federaziuns, per uniuns e per la populaziun. 
Per garantir la destinaziun fixa a favur da la publicitad per ina durada da 10 onns è la vischnanca s' obligada – en connex cun il pajament d' ina contribuziun d' investiziun tras la confederaziun – d' inscriver en il register funsil ina grevezza funsila cun limitaziun temporara a favur da la confederaziun svizra. 
La grevezza funsila oblighescha il titular dal dretg da construcziun da manar e da mantegnair il stabiliment e d' al metter a disposiziun ad uniuns da sport. 
Vuorz: A la vischnanca da Vuorz vegn garantida ina contribuziun da 113' 625 francs als custs per renovar il stabiliment dal provediment d' aua da Crap Martin fin a Sumvitg ( via d' Andiast), e quai cun resalva che la confederaziun sa participeschia als custs. 
Tavau: La revisiun da la lescha da taglia da la vischnanca da Tavau dals 11 da mars 2012 vegn approvada. 
Schluein: La revisiun totala da la planisaziun locala da la vischnanca da Schluein dals 7 d' october 2011 vegn approvada. 
La revisiun cuntegna ina nova lescha da construcziun sco er in repassament da tut ils plans d' utilisaziun. 
Plinavant ha la vischnanca relaschà ina lescha concernent l' incassament da taxas directivas per diriger la construcziun d' abitaziuns secundaras e per promover emprimas abitaziuns sco er utilisaziuns da manaschis. 
En il conclus d' approvaziun vegn la vischnanca incumbensada d' attribuir la palì planiva Panadeglias sco er l' aual Seglias a chaschun da la proxima revisiun da la planisaziun locala ad ina zona per la protecziun da la natira. 
Cazas: Cun resalva d' ina contribuziun federala vegn garantida a l' otgavla etappa per engrondir la rait da vias champestras da Preaz ina contribuziun chantunala da maximalmain 150' 000 francs 
Stussavgia-Thalkirch: Cun resalva da la contribuziun federala vegn garantida als custs per renovar la via da colliaziun chantunala da Stussavgia, traject Thalkirch – Turrahus, per l' onn 2012 ina contribuziun chantunala da 297' 000 francs. 
Scuol/Tarasp: La via da Nairs ( anteriura via da Tarasp) vegn abgiuditgada per il 1. da zercladur 2012 sco via chantunala da colliaziun e cedida a las vischnancas da Scuol e da Tarasp sco proprietad e per il mantegniment. 
Contribuziuns chantunalas a differentas instituziuns 
Circul cultural Arosa: A trais occurrenzas musicalas dal circul cultural Arosa che han lieu la stad 2012 vegn garantida ina garanzia da deficit da totalmain 70' 000 francs. 
Festival da jazz UNCOOL: Al festival da jazz UNCOOL 2012 en il Puschlav ( dals 18 fin ils 24 da zercladur) vegn prestada ina garanzia da deficit da maximalmain 60' 000 francs. 
Projects da vias 
La regenza ha approvà 7' 031' 000 francs per lavurs da construcziun sin ils suandants trajects: 
– via sursilvana da la vart dretga dal Rain: lavurs d' impressari, dustanza en la chavorgia da Carrera 
– via sursilvana: lavurs d' impressari, Trin Mulin – Felsbach 
– via sursilvana: lavurs da cuvrida, Schluein – Rueun 
– via dal Güglia/da Malögia: engineering, indrizs electromecanics, sviament da Silvaplauna 
– via taliana: lavurs d' impressari e da cuvrida, Sur ( Valragn) – Medel ( Valragn) 
– via d' Engiadina: lavurs d' impressari e da cuvrida, Ardez – Scuol 
Communicaziun da la regenza dals 3 da matg 2012
La regenza grischuna ha avert la consultaziun tar ina revisiun totala da la lescha davart la cassa da pensiun chantunala dal Grischun. 
La basa giuridica per la cassa da pensiun chantunala vegn adattada 
La lescha davart la cassa da pensiun chantunala dal Grischun sto vegnir revedida totalmain pervia da las novas disposiziuns federalas. 
La regenza grischuna ha tramess en consultaziun in sboz da lescha correspundent. La consultaziun dura fin ils 31 da fanadur 2012. 
Dapi il cumenzament dal nov millenni èn ils relaschs da la cassa da pensiun chantunala dal Grischun vegnids suttamess a quatter revisiuns parzialas e totalas. 
Ils puncts principals da questas revisiuns èn stads la midada al primat da contribuziun, la creaziun d' ina lescha davart la cassa da pensiun ( pli baud ordinaziun davart la cassa da pensiun), la finanziaziun da la cassa a 100 pertschient ( senza la dar ina reserva en cas da midadas da la valur) sco er l' independenza da la cassa e la distatgada da la cassa or da l' administraziun centrala dal chantun. 
Tras questas revisiuns sin plaun chantunal èn vegnids realisads gia ordavant aspects fundamentals dal dretg naziunal. 
Nov è percunter ch' il legislatur po relaschar per las instituziuns da prevenziun da dretg public – tenor il dretg federal – mo pli ubain las disposiziuns davart las prestaziuns ubain las disposiziuns davart la finanziaziun, dentant betg omadus geners da disposiziuns. 
En il sboz da consultaziun vegni proponì ch' il cussegl grond sco legislatur fixeschia las contribuziuns per constituir las prestaziuns da vegliadetgna, entant che la cumissiun administrativa sco organ suprem da la cassa da pensiun chantunala dal Grischun determineschia las prestaziuns d' assicuranza. 
Il legislatur federal deleghescha da nov ina retscha d' incumbensas nunprivablas ed intransferiblas a la cumissiun administrativa. 
Tenor il dretg federal èsi vinavant pussaivel da tscherner ina chapitalisaziun parziala da la cassa da pensiun. 
La regenza cusseglia da desister da quai. 
Tar la cassa da pensiun chantunala dal Grischun èn tut las stentas stadas drizzadas ils ultims onns sin ina chapitalisaziun cumplaina. 
Ils 31 da december 2011 aveva la cassa in grad da garanzia da 98 pertschient. 
( /RM/publicaziuns/Consultaziuns/Seiten/Laufende.aspx) 
La cassa da pensiun chantunala dal Grischun è in institut autonom da dretg public chantunal. 
Ad ella èn affiliads 224 patrunas e patruns ( chantun, instituts chantunals, vischnancas, corporaziuns da vischnancas e da scola). 
Ella ha 7' 810 persunas assicuradas activas e paja var 3' 000 rentas ( stadi da l' onn 2011). 
Da vischnancas e da regiuns 
Rossa: A la vischnanca da Rossa vegn garantida ina contribuziun pauschala da 198' 000 francs per renovar e per engrondir il provediment d' aua. Quai cun resalva d' ina contribuziun federala. 
Trimmis: La revisiun parziala da la constituziun communala da la vischnanca da Trimmis dals 11 da mars 2012 vegn approvada. 
Contribuziuns chantunalas a differentas instituziuns 
Organisaziun da tetg da las uniuns da pumicultura dal Grischun: Per l' acziun da plantar bostgs cun bist aut 2012/2013 vegn concedida ina contribuziun chantunala da 50' 000 francs a favur da l' organisaziun da tetg da las uniuns da pumicultura dal Grischun. 
Projects da vias 
La regenza ha approvà 4' 190' 000 francs per lavurs da construcziun sin ils suandants trajects: 
- via naziunala A28: lavurs d' impressari, sviament da Saas 
- via dal Güglia: lavurs da cuvrida, Mot – Sur Gonda 
- via da Scharàns: lavurs d' impressari, aual da Clusa – Scharàns 
- via da Valleina: lavurs d' impressari, via da la Mantogna dador – Valleina 
Nominà in nov tgirader chantunal da monuments
Il departament d' educaziun, cultura e protecziun da l' ambient ha nominà Giovanni Francesco Menghini sco nov tgirader da monuments dal chantun Grischun. 
L' atun 2012 vegn el a cumenzar cun sia lavur en la tgira da monuments dal Grischun tar l' uffizi da cultura. 
Giovanni Francesco Menghini, che ha 51 onns e ch' è burgais da Puschlav, ha studegià istorgia d' art ed istorgia da l' architectura a l' universitad da Berna. 
Fascinà da las prelecziuns da prof. 
Luc Mojon davart la tgira da monuments, vesa el gia baud sia via professiunala en il sectur dal mantegniment da bains culturals. 
En moda equivalenta fa el ses studis e lavura da maniera pratica en l' intermediaziun d' art al museum d' art a Berna sco er en in praticum pli lung tar in restauratur da picturas muralas. 
Las experientschas praticas al han manà l' onn 1990 a la tgira da monuments pratica da la citad da Turitg. 
Ultra da sia activitad sco cussegliader da construcziun è el s' approfundà principalmain en ils temas da la fisica da construcziun e da la tecnologia da material vi d' edifizis istorics. 
L' onn 1996 ha Menghini midà a la tgira da monuments dal chantun Turitg. Là s' engascha el dapi lura per l' adattaziun bain ponderada dals edifizis als basegns che sa midan. 
Sco cuniniziant dal curs " artisanadi e tgira da monuments " ha el empruvà da dar in cunterimpuls a la problematica da la digren da las tradiziuns artisanalas. 
Oz è el vicemanader da la partiziun per la cussegliaziun da construcziun ed è oravant tut responsabel per projects gronds. 
Giovanni Francesco Menghini vegn a cumenzar cun sia lavur sco tgirader da monuments dal chantun Grischun l' atun 2012. 
Ils gieus da stad da la ARGE ALP cumenzan cun in turnier da ballape a Cuira
Dals 17 fin ils 20 da matg 2012 ha lieu a Cuira in turnier da ballape da la cuminanza da lavur da las regiuns alpinas ( ARGE ALP). 
Il turnier furma l' avertura dals gieus da stad 2012 da la ARGE ALP. 
Otg equipas U15 da trais pajais s' inscuntran a Cuira. 
Il sport ha ina lunga tradiziun en la ARGE ALP. 
Als gieus da stad e d' enviern sa mesiran ils nov commembers da la ARGE ALP, vul dir ils pajais federativs, las regiuns ed ils chantuns, mintga onn en nov disciplinas da sport specificas alpinas. 
Manà vegn il project " ARGE ALP sport " dal chantun Grischun. 
Il project ha la finamira da sviluppar en moda persistenta las disciplinas da sport specificas alpinas las pli impurtantas, da sviluppar il sport da persunas cun impediments en il territori alpin sco er da promover il moviment en la ARGE ALP. 
Las concurrenzas han lieu en moda unitara, dentant en furma decentrala en tut ils pajais federativs, en tut las regiuns ed en tut ils chantuns da la ARGE ALP. 
Suenter ils dus gieus d' enviern, numnadamain hockey sin glatsch en il Tirol dal Sid e patinadi artistic a Trentino, organisescha ussa l' associaziun grischuna da ballape per incumbensa da l' uffizi chantunal per la scola populara ed il sport il turnier da ballape 2012 da la ARGE ALP en il Grischun. 
Da venderdi, ils 18 da matg, fin dumengia, ils 20 da matg 2012, giogan equipas dal Grischun, da Son Gagl, dal Tessin, dal Vorarlberg, dal Tirol, da Salzburg, dal Tirol dal sid e dal Trentino ina cunter l' autra sin la plazza da sport a la Ringstrasse a Cuira. 
Avert vegn il turnier internaziunal da ballape U15 la gievgia, ils 17 da matg, cun in gieu d' amicizia U21 tranter Cuira 97 ed il club da ballape da Son Gagl. 
Il final da las duas meglras equipas da ballape da la ARGE ALP ha lieu dumengia, ils 20 da matg 2012, a las 11.30. Per tgi che gudogna l' emprima disciplina da stad da quest onn resulta ina buna posiziun en il classament general a la fin da la stagiun da concurrenza 2011/2012. 
L' onn 2010/2011 ha il Trentino gudagnà la classificaziun dals pajais. 
Tut en tut èn 1' 737 sportistas e sportists sa participads a las concurrenzas. 
La cuminanza da lavur da las regiuns alpinas 
La ARGE ALP ha l' intent d' approfundar la conscienza dad esser responsabel per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan nov pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid e Trient. 
Presidiada vegn la ARGE ALP mintgamai per in onn d' in da ses commembers. 
La sedia dal secretariat è a Puntina. 
Il territori da la ARGE ALP cumpiglia ina surfatscha da 118' 504 kilometers quadrat ed è il dachasa da 16 milliuns persunas. 
Ulteriuras infurmaziuns sut: http://www.argealp.org e http://www.argealp-sport.org. 
Il Grischun festivescha 10 onns dis d'orientaziun per persunas obligadas da far la mustra
Dapi l' onn 2002 han lieu en il chantun Grischun dis d' orientaziun per persunas ch' èn obligadas da far la mustra. 
Suenter 10 onns po vegnir tratga ina bilantscha fitg positiva, sco ch' ils responsabels han communitgà oz a Landquart a chaschun d' in di organisà per las autoritads, per giasts e per las medias. 
Tgi ch' è infurmà, prenda meglras decisiuns. 
" Infurmar, instruir e motivar " è perquai er il credo dals dis d' orientaziun che l' uffizi da militar e da protecziun civila dal Grischun ( UMPC) organisescha – per incumbensa dal departament da defensiun, protecziun da la populaziun e sport ( DDPS) – per giuvenils en il 18avel onn da vita en moda decentrala en il Grischun. 
Il di d' orientaziun obligatoric duai gidar ils giuvenils a sa preparar cun cleras finamiras per la recrutaziun vegninta. 
Tge signifitga quai d' esser abel da far servetsch da protecziun civila, co pon ins far servetsch militar senza armas, per tgi è pensà il servetsch civil, quant ditg dura la recrutaziun e tge è la differenza tranter l' infantaria e l' artigliaria? 
Talas dumondas vegnan scleridas al di d' orientaziun. 
Quels ch' èn obligads da far la mustra – e natiralmain er dunnas interessadas – vegnan instruids en questa moda e maniera ad ura ed en moda cumplessiva davart l' obligaziun da burgais futura. 
Planisar ad ura serva a tuts 
Gia per la 10avla giada vegnan preschentads a las persunas obligadas da far la mustra futuras l' armada, il servetsch civil e la protecziun civila a chaschun dals dis d' orientaziun 2012 en il Grischun, e quai a Glion, a Roveredo, a Samedan, a Tusaun, a Landquart ed a Cuira. 
Oz, al di per las autoritads, per giasts e per las medias a Landquart, han las persunas responsablas tratg in facit fitg positiv. 
L' experientscha da 10 onns dis d' orientaziun ha mussà ch' ils giuvenils han in grond basegn da vegnir sclerids en moda cumplessiva e ch' els stiman perquai fitg quest di. 
Ozendi po l' obligaziun da far servetsch vegnir planisada a temp, quai che pussibilitescha er ina meglra coordinaziun cun la professiun e cun purschidas civilas da la furmaziun supplementara. 
Communicaziun da la regenza dals 10 da matg 2012
A chaschun da sia ultima sesida ha la regenza grischuna tractà differentas fatschentas da las vischnancas. 
Tranter auter ha ella approvà ulteriuras leschas communalas per diriger la construcziun d' abitaziuns secundaras en il Grischun. 
Igl è vegnì renvià a la limitaziun pervia da l' iniziativa naziunala cunter las abitaziuns secundaras. 
Reglà la gestiun dal center da geodatas dal Grischun en ina cunvegna da prestaziun 
En il rom d' ina cunvegna da prestaziun ha il chantun Grischun surdat la gestiun dal center da geodatas dal Grischun a la GeoGR SA. 
Da la societad anonima fan part per mintgamai in terz l' uniun d' inschigneras geometras e d' inschigners geometers dal Grischun ( IGGR), il circul grischun da planisadras e da planisaders ( CGP) ed il chantun Grischun sez. 
L' intent da la societad è l' installaziun e la gestiun d' in post d' intermediaziun da geodatas. 
Latiers tutgi da manar in portal d' internet, d' installar ina banca da metadatas e da render utilisablas las geodatas ch' èn avant maun. 
La GeoGR SA è activa dapi tschintg onns ed ha investì durant quest temp – cun il sustegn dals uffizis chantunals – bler know-how en l' installaziun da l' infrastructura. 
Ozendi vegnan las geodatas rendidas accessiblas a tut las persunas interessadas sur in center da geodatas en l' internet. Questa purschida vegn duvrada regularmain ( http://www.geogr.ch). 
Il rempar da lavinas en la Valle di Lei vegn renovà 
Al project " Rempar da lavinas en la Valle di Lei " ch' è vegnì inoltrà da l' uffizi da guaud e privels da la natira per incumbensa da las Ovras electricas dal Rain posteriur SA vegn garantida ina contribuziun chantunala da maximalmain 855' 000 francs. 
En il rom da las lavurs da projectaziun per renovar cumplettamain ils indrizs da las Ovras electricas dal Rain posteriur SA è er il rempar da lavinas temporar existent dals onns 1950 vegnì examinà. 
En quest connex èsi vegnì constatà ch' el è donnegià fermamain e che sia efficacitad è limitada. 
Las lavurs vi da l' ovra electrica ston però vegnir cuntinuadas l' enviern. 
Per il persunal dal plazzal exista pia durant l' enviern in deficit da protecziun considerabel. 
Perquai han las Ovras electricas dal Rain posteriur SA dumandà l' uffizi chantunal da guaud e privels da la natira d' elavurar in project da reparaziun forestal per il rempar da lavinas temporar. 
Quest project è ussa vegnì approvà da la regenza. 
Da vischnancas e da regiuns 
Tavau: La revisiun parziala da la planisaziun locala ch' è vegnida concludida da la vischnanca da Tavau ils 13 da zercladur 2010 e che cumpiglia in supplement tar la lescha da construcziun, vegn approvada cun midadas. 
Il supplement tar la lescha da construcziun cumpiglia disposiziuns per reglamentar e per regular la construcziun d' abitaziuns secundaras cun agid d' ina contingentaziun e d' ina taxa directiva. 
Sin conclus da la regenza vegn il contingent annual per construir abitaziuns secundaras en la vischnanca da Tavau fixà a maximalmain 4' 000 meters quadrat. 
Questa valur reducida vala a partir da mez da l' onn 2013. 
La vischnanca aveva previs en ses project ina valur da 6' 500 meters quadrat per onn. 
Laax: La revisiun totala da la planisaziun locala, concludida da la vischnanca da Laax ils 4 da november 2011, vegn approvada cun resalvas. 
La revisiun totala cuntegna ina nova lescha da construcziun sco er adattaziuns e repassaments da tut ils plans d' utilisaziun da la vischnanca. 
Ultra da quai cuntegna la revisiun totala ina lescha davart restrenscher e diriger la construcziun d' abitaziuns secundaras e per promover emprimas abitaziuns e l' utilisaziun administrada. 
Arosa: La lescha davart la contingentaziun d' abitaziuns secundaras e davart l' incassament d' ina taxa directiva che la vischnanca dad Arosa ha concludì ils 23 d' october 2011 en il rom d' ina revisiun parziala da la planisaziun locala vegn approvada. 
Scuol: La revisiun parziala da la planisaziun locala da la vischnanca da Scuol dals 27 da november 2011, che cumpiglia in plan da zonas 1 :1000 " Engrondiment da l' ospital Engiadina bassa ", vegn approvada. 
Il medem mument vegn concedida la permissiun per la runcada permanenta d' areal da guaud per realisar in engrondiment da l' ospital da l' Engiadina bassa. 
Mustér: Al project " Rempars cunter crudada da crappa Ruinas " ch' è vegnì inoltrà da l' uffizi da guaud e privels da la natira per incumbensa da la vischnanca da Mustér vegn garantida ina contribuziun totala da maximalmain 546' 000 francs. 
Bregaglia: A la colliaziun per aua persa da la fracziun da Casaccia da la vischnanca da Bregaglia, traject Casaccia fin Pranzaira, vegn concedida – sut tschertas cundiziuns – ina contribuziun da maximalmain 289' 002 francs. 
Cauco: Al Comune Parrocchiale Sta. Domenica vegn pajada ina contribuziun da maximalmain 114' 000 francs or dal fond per agid d' urgenza da la cassa per donns elementars dal Grischun per il donn vi da la baselgia da Sta. Domenica ch' è vegnì chaschunà d' in bulieu. 
Flearda: La revisiun parziala da la constituziun communala da la vischnanca da Flearda dals 30 da mars 2012 vegn approvada. 
Cun questa revisiun parziala vegn tranter auter introducì il dretg da votar e d' eleger per persunas estras sin plaun communal. 
Spleia: Als custs supplementars per render accessibla l' Alp Tambo vegn – cun resalva d' ina contribuziun federala – garantida ina contribuziun chantunala da maximalmain 15' 206 francs. 
Federaziun da pumpiers dal Partenz central: La revisiun parziala dals statuts dals " Pumpiers dal Partenz central " ( nov " Basa da pumpiers dal Partenz central ") vegn approvada. 
Projects da vias 
La regenza ha approvà 965' 000 francs per lavurs da construcziun sin il suandant traject: 
- via da Brün: lavurs da cuvrida, Zalfeis – Chrüz 
Far punts linguisticas
Encleger e vegnir encletg è insatge indispensabel per ina integraziun cun success. 
Il process da chapientscha po er vegnir engrevgià da malchapientschas che sa basan sin differenzas culturalas e socialas u sin autras differenzas. 
Translaturas e translaturs interculturals fan las punts necessarias, sco che la gasetta da migraziun MIX mussa en sia emprima ediziun cun participaziun grischuna. 
En la lavur d' integraziun vegn mess in grond pais sin l' acquist d' ina lingua naziunala. 
Quai vala sco premissa indispensabla per sa participar activamain a la vita sociala ed uschia per determinar sez il futur. 
Ma en Svizra vivan er migrantas e migrants che han deficits linguistics e che ston perquai vegnir sustegnids, sch' els van tar il medi u sch' els han da far cun uffizis u cun la scola. 
Malchapientschas pon numnadamain avair consequenzas chapitalas. 
Translaturas e translaturs interculturals professiunals e scolads bain – sezs persunas immigradas – gidan a far punts en talas situaziuns. 
Che la purschida da translaziun pudess avair per consequenza che las migrantas ed ils migrants na vulan betg emprender tudestg na crain expertas ed experts sco Ruth Calderón betg. 
Sco ch' ella declera en l' ediziun actuala da la gasetta da migraziun MIX chattian umans che quai saja a la lunga plitgunsch vargugnus, sch' i sto vegnir translatà per els e sche persunas estras vegnan a savair detagls persunals. 
Quai als animeschia plitgunsch d' emprender la lingua locala. 
Da nov è er il Grischun da la partida 
La gasetta da migraziun MIX è il product d' ina collavuraziun interchantunala da las incumbensadas e dals incumbensads d' integraziun dals chantuns Argovia, Basilea-Champagna, Basilea-Citad, Berna, Soloturn ed – a partir da questa ediziun – er dal Grischun. 
La gasetta, che ha in' ediziun da 100' 000 exemplars, cumpara duas giadas l' onn ed è ina part da la campagna publica). 
En l' ediziun actuala da la gasetta vegnan a pled – ultra da las persunas dal fatg – bleras acturas ed acturs davant e davos las culissas. 
Uschia per exempel en tschintg purtrets da translaturas e da translaturs interculturals, nua che quellas e quels raquintan da lur experientschas persunalas e da las sfidas da la vita professiunala. 
Ultra da quai vegni mussà, co ch' il translatar intercultural è sa sviluppà ils ultims onns. 
Uschia ha la confederaziun accelerà la professiunalisaziun e sustegnì finanzialmain quest process. 
Parallelamain èn creschidas las pretensiuns en la scolaziun, uschia che la qualitad è vegnida augmentada. 
La regenza è cunter l'iniziativa &quot;Fermas vischnancas – in ferm chantun&quot;
La regenza grischuna propona al cussegl grond da recumandar al pievel da refusar l' iniziativa chantunala dal pievel " Fermas vischnancas – in ferm chantun ", ed ella propona er da desister d' ina cuntraproposta. 
L' iniziativa cuntrafa a las decisiuns strategicas concludidas en il rom da la refurma da vischnancas. 
Areguard la refurma dal territori vegni tegnì quint dals interess da l' iniziativa en il project ch' è vegnì suttamess en il fratemp al cussegl grond. 
Ils 10 da matg 2011 è l' iniziativa chantunala dal pievel " Fermas vischnancas – in ferm chantun " vegnida inoltrada cun 4' 084 suttascripziuns valaivlas a la chanzlia chantunala dal Grischun. 
L' iniziativa en furma d' ina proposta generala pretenda " ch' il chantun survegn ina structura adattada per il futur cun ina repartiziun raschunaivla da las incumbensas. 
Per quest intent dovri ina refurma territoriala cumplessiva che resguarda ils suandants princips: 
Il chantun è dividì en trais stgalims: il chantun, in plaun intermediar e las vischnancas. 
Las incumbensas dal maun public vegnan da princip attribuidas a quests trais stgalims. 
Il dumber da 50 vischnancas na duai betg vegnir surpassà per bler. 
La refurma territoriala duai s' orientar, nua che quai è pussaivel e raschunaivel, a las structuras existentas. 
Las particularitads topograficas, linguisticas e culturalas ston vegnir resguardadas. 
Il pli tard in onn suenter ch' il pievel grischun ha approvà l' iniziativa suttametta la regenza in messadi correspundent al cussegl grond. 
" 
Promover, betg prescriver fusiuns da vischnancas 
Las finamiras da l' iniziativa dal pievel e las finamiras da la politica chantunala n' èn betg fitg differentas: lur intent cuminaivel è quel da simplifitgar cleramain las structuras territorialas existentas en il chantun e da las restrenscher a trais plauns ( chantun, plaun intermediar e vischnancas). 
En la sessiun da favrer 2011 ha il cussegl grond dal Grischun acceptà ina nova orientaziun da las structuras. Dapi lura vegn quella realisada sin plaun communal cun agid d' ina refurma da vischnancas e sin plaun regiunal cun agid d' ina refurma dal territori. 
Areguard la refurma da vischnancas han la regenza ed il cussegl grond dentant in' autra idea che l' iniziativa: Fusiuns da vischnancas na duain betg vegnir concludidas da surengiu ( princip da " top down "), mabain crescher en moda natirala da sutensi, resguardond il dretg d' autodeterminaziun da las vischnancas ( princip da " bottom up "). 
En questa moda duai il dumber da vischnancas vegnir reducì – sco concludì dal cussegl grond – fin l' onn 2020 a 50 fin 100, a lunga vista a main che 50 vischnancas. 
Ils numerus projects da fusiun currents en il chantun conferman ch' il princip da " bottom up " è la dretga via. 
La refurma dal territori tegna quint dals interess 
Areguard ina refurma dal plaun statal intermediar poi vegnir constatà che la refurma dal territori introducida realisescha gia l' iniziativa en quest sectur. 
En sia missiva al cussegl grond propona la regenza – en il rom da las prescripziuns dal cussegl grond e resguardond tant ils aspects d' in adempliment optimal da las incumbensas sco er ponderaziuns politicas – da stgaffir 11 regiuns che duain s' orientar essenzialmain vi da la divisiun dals districts actuals. 
Il cussegl grond vegn a tractar la refurma dal territori en la sessiun da zercladur 2012, uschia ch' il pievel grischun po decider anc quest onn davart ina revisiun parziala correspundenta da la constituziun chantunala. 
Premess che la refurma dal territori vegn approvada, è l' iniziativa pia per part gia antiquada. 
En vista a las decisiuns cleras, concludidas dal cussegl grond, desista la regenza d' ina cuntraproposta a l' iniziativa. 
Ella fa vinavant tut il pussaivel per reducir consequentamain obstachels e per crear impuls a favur da fusiuns da vischnancas. 
Betg sco ultim ha ella adattà l' instrumentari da promoziun da fusiuns en quel senn che fusiuns pli grondas ( cun dapli vischnancas e cun dapli abitantas ed abitants) pon profitar d' ina promoziun finanziala pli gronda che fusiuns pli pitschnas. 
La regenza è persvadida che la via tschernida cun la refurma da vischnancas e dal territori è la via che maina al success. 
Planisada per la sessiun da december 
Il cussegl grond vegn a tractar l' iniziativa dal pievel " Fermas vischnancas – in ferm chantun " en la sessiun da december 2012, suenter la votaziun dal pievel davart la refurma dal territori che ha probablamain lieu il settember 2012. 
Pervia da la disposiziun legala, tenor la quala la regenza sto suttametter al cussegl grond iniziativas reussidas entaifer in onn dapi l' inoltraziun, ha la regenza gia deliberà la missiva cun il conclus dals 8 da matg 2012. 
Distincziun per l'uffizi da construcziun bassa
Cun il " Prix Velo Infrastructura " undrescha la Pro velo Svizra per la quarta giada projects d' infrastructura decisivs per ciclistas e ciclists. 
Inoltrads èn vegnids 20 projects da tut la Svizra. 
L' uffizi da construcziun bassa survegn in premi da renconuschientscha per la via da velos Fideris – Dalvazza ch' è vegnida construida l' onn passà. 
Questa saira ha lieu la surdada dal premi a Soloturn, nua ch' ina represchentanza da l' uffizi da construcziun bassa e dal Partenz pon prender encunter il premi da renconuschientscha per la nova via da velos Fideris – Dalvazza. 
Las fasas da planisaziun e da construcziun che han chaschunà blera lavur dastgan uschia – suenter l' inauguraziun l' onn 2011 – vegnir terminadas cun in ulteriur punct culminant. 
Il premi principal vegn surdà a la citad da Basilea per ina punt d' atschal e da betun da 55 meters per pedunas e peduns sco er per velos che fa la colliaziun cun in grond center da cumpra. 
In ulteriur premi da renconuschientscha survegn la citad da Bienna per ses sistem da duvrar cuminaivlamain velos en tut la citad. 
Explorar il Partenz cun il velo davent dal traffic 
Il trassé signalisà da la via da velos 21 en il Partenz, che manava tranter Dalvazza e Jenaz sur Strahlegg, n' era pervia da sia pendenza betg fitg attractiv per la gronda part da las ciclistas e dals ciclists, uschia ch' ellas ed els han savens tschernì la via naziunala giu en il fund da la val cun sias stortas stretgas e nunsurvesaivlas. 
Quai muntava per tut las participantas ed ils participants da traffic ina ristga considerabla, perquai che la via dal Partenz è ina da las vias las pli frequentadas dal Grischun. 
Grazia al nov trassé da 3,6 kilometers cun sias differentas construcziuns artifizialas pon ins ussa ir praticamain tras tut il Partenz davent dal traffic per lung da la cuntrada fitg bella da la Landquart. 
Ils blers resuns positivs da las ciclistas e dals ciclists ed er il premi da renconuschientscha da quest onn da la Pro velo Svizra mussan ch' igl è gartegià a l' uffizi da construcziun bassa, als inschigners incumbensads ed a las interpresas involvidas da realisar in' ovra che persvada dal tuttafatg. 
In emprim studi per separar il traffic betg motorisà dal traffic motorisà è vegnì inizià da la corporaziun regiunala Pro Partenz. 
L' uffizi da construcziun bassa dal Grischun ha alura laschà elavurar il project da construcziun definitiv ed ha er garantì la finanziaziun. 
Als custs da var 4,5 milliuns francs ha la confederaziun contribuì en moda engraziaivla 3 milliuns francs. 
La cumissiun dal cussegl grond beneventa il credit per l'engrondiment architectonic dal museum d'art dal Grischun
La cumissiun predeliberanta dal cussegl grond è sa fatschentada cun la missiva da la regenza davart l' engrondiment architectonic dal museum d' art dal Grischun. 
Ella recumonda al cussegl grond d' acceptar il project. 
En la sessiun da zercladur 2012 vegn il cussegl grond a decider tranter auter davart il credit d' impegn per l' engrondiment architectonic dal museum d' art dal Grischun dad 8,5 milliuns francs. 
Sut la batgetta dal deputà Hans Geisseler ed en preschientscha dal cusseglier guvernativ Mario Cavigelli e d' ulteriurs represchentants da l' administraziun chantunala ha la cumissiun predeliberanta dal cussegl grond tractà la missiva correspundenta da la regenza. 
Basegn cumprovà 
A chaschun da la sesida che ha gì lieu en il uschenumnà " Sulserbau " è la cumissiun pudì sa persvader da la necessitad d' engrondir il museum d' art dal Grischun. 
Gia l' onn 1976 èsi vegnì constatà en la concepziun chantunala da museums ch' il basegn da spazi dal museum d' art dal Grischun fiss atgnamain 3800 meters quadrat, ma ch' i stattan a disposiziun mo 1900 meters quadrat. 
L' engrondiment architectonic che la regenza propona permettess da stgaffir ulteriurs 2700 meters quadrat surfatscha d' exposiziun. Quai cuvriss cumplainamain il basegn actual da 4600 meters quadrat. 
Credit d' impegn dad 8,5 milliuns francs 
La realisaziun da l' engrondiment architectonic dal museum d' art dal Grischun ha tenor la missiva ina limita maximala dals custs da 28,5 milliuns francs. 
Grazia ad ina donaziun generusa da 20 milliuns francs sto il chantun Grischun surpigliar anc 8,5 milliuns francs ch' èn perquai er l' object da la missiva qua avant maun. 
Suenter ina discussiun detagliada sco er suenter ina inspecziun dals projects ch' èn entrads en il rom da la concurrenza è la cumissiun predeliberanta dal cussegl grond vegnida unanimamain a la conclusiun da recumandar al cussegl grond da conceder il credit d' impegn. 
Uschia vegni garantì ch' il museum d' art dal Grischun possia valair – grazia ad ina infrastructura moderna ed adequata – er en il futur sco center da cumpetenza per l' art figurativ en il Grischun e dal Grischun. 
I resta anc da menziunar che la missiva da la regenza na cuntegna nagin project d' execuziun concret, mabain mo in studi da realisabladad. 
Tge project che vegn la finala realisà cun ils 28,5 milliuns francs che stattan a disposiziun è chaussa da la concurrenza da projects gia menziunada ed actualmain er chaussa d' ina procedura giudiziala. 
Quai n' ha dentant nagina influenza sin questa fatschenta e sin la concessiun dal credit d' impegn. 
Ils chantuns da la regiun dal Gottard (Uri, Grischun, Tessin e Vallais) conferman lur intenziun da sa preschentar cuminaivlamain a l'expo 2015 a Milaun e da sa partir in sectur en il pavigliun da la Svizra
L' expo 2015 è in' occurrenza impurtanta che ha lieu directamain davant las portas da la Svizra e che sveglia perquai spezialmain l' interess dals chantuns che sa chattan geograficamain en vischinanza da Milaun, pia dals quatter chantuns da la regiun dal Gottard. 
Dapi in pèr mais s' occupan represchentants da las regenzas chantunalas da la dumonda, co ch' ina visibilitad uschè gronda sco pussaivel e co ch' in effect uschè persistent sco pussaivel per ils quatter chantuns possian vegnir garantids durant l' exposiziun. 
En mintga cas datti in consens concernent la proposta da duvrar cuminaivlamain in sectur da 150 m2 en il pavigliun svizzer. 
Cun l' equipament e cun il sboz creativ duai vegnir incumbensà quel biro d' architectura e da design, al qual Preschientscha Svizra aveva gia confidà il project per il pavigliun svizzer. 
Preschientscha Svizra, in' unitad dal departament federal d' affars exteriurs ( DFAE) e responsabel dapi l' onn 2001 per la participaziun uffiziala da la Svizra ad exposiziuns mundialas, surpiglia la direcziun dal project per il pavigliun svizzer. 
L' installaziun e la direcziun dals secturs cuminaivels suttastattan als quatter chantuns che collavuran stretgamain cun Preschientscha Svizra. 
En quest connex vulessan nus trair endament ch' ils dus delegads chantunals per l' expo 2015 èn er represchentads en la giunta directiva, numnadamain ils dus anteriurs cussegliers guvernativs advocat Luigi Pedrazzini per il chantun Tessin ed advocat Claudio Lardi per il chantun Grischun. 
Ils chantuns da la regiun dal Gottard speran che la cumparsa a Milaun n' haja betg mo effects directs, mabain inizieschia er in svilup positiv a lunga vista. 
La preschientscha da la regiun dal Gottard a Milaun duai avrir ina fanestra impurtanta sin plaun internaziunal e bittar la glisch en spezial sin las regiuns da l' intschess dal traffic dal nord al sid e da las novas transversalas tras las Alps. 
Ils custs per la cumparsa vegnan ils chantuns a repartir tranter els tenor ina clav che vegn fixada cuminaivlamain. 
Ils delegads ed ils represchentants dals quatter chantuns èn d' accord davart il punct che l' expo 2015 porscha ina schanza impurtanta da preschentar pli detagliadamain las regiuns svizras che cunfineschan cun l' Italia e da promover lur grad d' enconuschientscha. 
En quest connex vegni spetgà tranter auter ch' ils resultats dal giudicament da las consequenzas economicas – in studi che l' universitad da la Svizra taliana ha fatg davart la cumparsa a l' exposiziun da Milaun per incumbensa da Preschientscha Svizra – sa verifitgeschian. 
Per ulteriuras infurmaziuns As drizzai p.pl. a: 
- Luigi Pedrazzini, delegà per l' expo 2015 per il chantun Tessin, tel. 079'320'00'08 
- Claudio Lardi, delegà per l' expo 2015 per il chantun Grischun, tel. 079'610'44'55 
Internet: 
http://www.dfae.admin.ch 
Communicaziun da la regenza dals 16 da matg 2012
En sia ultima sesida ha la regenza grischuna tractà differentas fatschentas da vischnancas e da regiuns. 
Da vischnancas e da regiuns 
Morissen: A la vischnanca da Morissen vegn concedida ina contribuziun maximala da 110' 880 francs per la segunda etappa da la sanaziun e da l' engrondiment dal provediment d' aua. Quai cun resalva d' ina contribuziun federala. 
Medel ( Lucmagn): En il rom da la quarta etappa dal project general da la corporaziun d' aua Medel ( Lucmagn) vegn garantida a la vischnanca da Medel ( Lucmagn) ina contribuziun da maximalmain 154' 440 francs per renovar e per engrondir il provediment d' aua da Fuorns. 
Premessa vegn la subvenziun correspundenta da la confederaziun. 
Almen: La revisiun totala da la planisaziun locala da la vischnanca dad Almen dals 7 da december 2011 vegn approvada cun correcturas ed instrucziuns. 
La revisiun totala cuntegna ina nova lescha da construcziun sco er in repassament dals plans da zonas e dals plans generals da furmaziun sco er dals plans generals d' avertura per il traffic, per il provediment e per la dismessa. 
Haldenstein: La revisiun parziala da la planisaziun locala Oldis, concludida da la vischnanca da Haldenstein ils 25 da november 2011, vegn approvada. 
La revisiun parziala cuntegna l' adattaziun dals plans d' utilisaziun e l' examinaziun ecologica per l' amplificaziun da l' explotaziun da gera Oldis sin ina surfatscha da var 7,3 hectaras cun in volumen d' explotaziun planisà da circa 1' 200' 000 meters cubic. 
L' explotaziun ha lieu en trais etappas durant 30 onns. 
Per la surfatscha che vegn duvrada per l' explotaziun da gera vegn prestada ina cumpensaziun da medema surfatscha tras mesiras da revalitaziun. 
Scuol: La revisiun parziala da la planisaziun locala, concludida da la vischnanca da Scuol ils 27 da november 2011, vegn approvada. 
En in plan da zonas 1 :10' 000 " Zonas da paus per la selvaschina " èn vegnidas determinadas novas zonas da paus per la selvaschina sin l' entir territori communal da Scuol. 
Mustér e Sumvitg: La revisiun parziala da la planisaziun locala, concludida mintgamai da las duas vischnancas da Mustér e da Sumvitg ils 29 da schaner 2012 respectivamain ils 5 da mars 2012, vegn approvada. 
La revisiun parziala cuntegna determinaziuns en ils plans d' utilisaziun en il territori da Barcuns en connex cun l' engrondiment da l' ovra idraulica Russein. 
Mut: Als custs per renovar la via chantunala da colliaziun cun la via dal Meir, via da Mut ( kilometer 6,38 fin 7,45), vegn garantida ina contribuziun chantunala da 218' 889 francs. Quai cun resalva d' ina contribuziun federala. 
Regiun Engiadina bassa: Il plan directiv cun las mesiras immediatas 2011 – vias per velos e per velos da muntogna, ch' è vegnì concludì da la corporaziun regiunala Pro Engiadina bassa ils 4 d' october 2011, vegn approvà. 
Contribuziuns chantunalas a differentas instituziuns 
Cuminanza d' interess da saut da la Svizra orientala: A la cuminanza d' interess da saut da la Svizra orientala vegn pajada ils onns 2013,2014, 2015 e 2016 ina contribuziun totala da maximalmain 60' 000 francs per il project " Tanzplan Ost ". 
Quai cun la resalva ch' il cussegl grond concedia mintga onn ils credits. 
Projects da vias 
La regenza ha approvà 2' 040' 000 francs per lavurs da construcziun sin ils suandants trajects: 
- via naziunala A28: lavurs da cuvrida, sviament da Saas e punt dal Trockenbach 
- via sursilvana: lavurs da cuvrida, sviament da Tavanasa 
L'acziun per spargnar energia ha surpassà las aspectativas
L' acziun per spargnar energia, che l' uffizi d' energia e da traffic dal Grischun ha realisà dal 1. da settember 2011 fin ils 31 da schaner 2012, è stada in success cumplain. 
La resonanza sin questa acziun d' ina durada limitada è stada uschè gronda, che las aspectativas e las finamiras èn vegnidas surpassadas per bler. 
L' acziun ha gì la finamira da remplazzar apparats da tegnairchasa vegls e pumpas da circulaziun veglias tras ils apparats ils pli effizients sin il martgà. Quai per spargnar electricitad e custs sco er per sensibilisar en general la populaziun per in engaschi a favur da dapli effizienza energetica. 
Vegnids promovids èn er ventils termostatics ed apparats per quintar giu individualmain ils custs da stgaudar. 
Cun agid da quests apparats vegn l' energia da stgaudar duvrada en moda pli conscienta. 
Tenor differents studis sa lascha il consum reducir qua tras per circa 15 pertschient. 
Cifras impressiunantas 
Cur che las mesiras d' ina durada limitada èn vegnidas lantschadas, èsi vegnì stimà ch' ins pudess promover – cun ina contribuziun totala dad 1,5 milliuns francs – il remplazzament da circa 3' 000 apparats da tegnairchasa e da circa 6' 000 apparats per la reducziun da l' energia da stgaudar. 
Gia suenter in curt temp èn las finamiras previsas dentant vegnidas surpassadas pliras giadas. 
Tut en tut han pudì vegnir permessas stgars 9' 300 dumondas cun ina summa da promoziun da totalmain 5,7 milliuns francs. 
Uschia è vegnida promovida la cumpra da circa 13' 000 apparats da tegnairchasa energeticamain effizients e da circa 20' 000 apparats per la reducziun da l' energia da stgaudar. 
Tabella: Survista da las dumondas e da las contribuziuns 
Champ da promoziun 
Dumber d' apparats 
Contribuziun en francs 
Frestgeras 
2'732 
819'600.- 
Schelenteras 
2'208 
662'400.- 
Maschinas da lavar giu 
2'079 
831'600.- 
Maschinas da lavar 
3'118 
1'247'200.- 
2'093 
1'046'500.- 
Stgaffas da sientar 
81 
40'500.- 
Sientaders da laschiva ad aria interna 
99 
49'500.- 
Pumpas da circulaziun 
663 
198'900.- 
Apparats per la repartiziun dals custs da stgaudar 
11'225 
336'750.- 
Quintaders termics 
463 
92'600.- 
Ventils termostatics 
8'410 
420'500.- 
Total 
33'171 
5'746'050.- 
Quests apparats novs reduceschan il basegn annual d' electricitad per circa 3' 500' 000 uras da kilowatt. 
Questa quantitad d' electricitad correspunda al consum annual da circa 700 chasadas. 
La reducziun dal basegn da chalur da stgaudar correspunda ad in equivalent da circa 350' 000 liters ieli da stgaudar per onn. 
Cun questa quantitad pon vegnir stgaudadas bundant 200 chasadas durant in entir onn. 
Promoziun da l' energia è er promoziun da l' economia 
Profitar da tut las mesiras permessas profitan er il commerzi ed il mastergn. 
La gronda part dals apparats da tegnairchasa è numnadamain vegnida furnida e remplazzada tras il mastergn regiunal. 
Ils servetschs ch' èn colliads cun quai ( furniziun, colliaziun, montascha, dismessa dals apparats vegls) han purtà incumbensas ed entradas supplementaras als electroinstallaturs, als installaturs sanitars, als installaturs da stgaudaments e da cuschinas, a las scrinarias e.u.v. Tenor la calculaziun da l' uffizi d' energia e da traffic correspunda l' effect d' occupaziun da tut las mesiras promovidas a circa 25 onns da persunas. 
Ils effects per la producziun dals apparats e per il commerzi a l' engrossa cun ils apparats n' èn betg cuntegnids en questa calculaziun. 
Niz persistent per ina gronda part da la populaziun 
L' acziun ha purtà in niz multifar. 
En spezial ha er ina gronda part da la populaziun pudì profitar da tala. 
Uschia per exempel ils possessurs dals apparats grazia a custs d' energia pli bass, l' ambient grazia ad ina contaminaziun pli pitschna cun CO2 ed il mastergn grazia a la svieuta supplementara. 
Il chantun ha organisà in forum per exequir l'iniziativa cunter las abitaziuns secundaras
Il departament d' economia publica e fatgs socials ha manà tras oz a Landquart ina dieta davart l' iniziativa cunter las abitaziuns secundaras ch' il pievel svizzer ha acceptà ils 11 da mars 2012. 
La finamira da l' occurrenza en il center da furmaziun e cussegliaziun agricula Plantahof è stada in barat d' infurmaziuns e d' opiniuns davart las eventualas consequenzas da l' iniziativa sco er davart ils problems e davart las dumondas avertas en connex cun la realisaziun dal nov artitgel constituziunal davart la construcziun d' abitaziuns secundaras. 
Las var 80 participantas e participants eran represchentantas e represchentants da partidas politicas, da federaziuns e d' organisaziuns sco er da vischnancas e da regiuns pertutgadas. 
En ina emprima part han las represchentantas ed ils represchentants dal chantun infurmà davart il stadi da las lavurs da realisaziun en las differentas gruppas da lavur dal chantun, da la conferenza da las regenzas dals chantuns alpins ( CRCA) e da la confederaziun sco er davart ils giavischs principals che las represchentantas ed ils represchentants chantunals represchentan en questas gruppas da lavur. 
En la segunda part han las participantas ed ils participants pudì exprimer lur atgnas ponderaziuns, enconuschientschas e resalvas ch' èn vegnidas rimnadas sco inputs supplementars per mauns da las gruppas da lavur. 
Sco quai ch' il cusseglier guvernativ Hansjörg Trachsel ha infurmà a la dieta stattan per il chantun ils suandants giavischs principals en il center da la realisaziun da l' iniziativa: 
Fin la fin da l' onn 2012 duain abitaziuns secundaras anc pudair vegnir permessas tenor il dretg vertent, cunquai che l' iniziativa declera explicitamain mo quellas permissiuns da construcziun sco nunvalaivlas che vegnan concedidas a partir dal 1. da schaner 2013. 
La medema posiziun han er auters chantuns pertutgads sco er numerus professers da dretg. 
Abitaziuns tenor il dretg vegl, q.v.d. abitaziuns existentas ch' èn vegnidas permessas tenor il dretg vegl senza cundiziuns areguard l' utilisaziun e senza ina disposiziun sco emprima abitaziun u sco abitaziun secundara, duain – pervia da la garanzia dal possess actual – pudair vegnir duvradas vinavant libramain. Ellas duain pia dastgar vegnir vendidas u dadas en locaziun tant sco emprimas abitaziuns sco er sco abitaziuns secundaras. 
Cas cuntrari subissan las emprimas abitaziuns existentas ch' èn savens en la proprietad da persunas indigenas perditas massivas da la valur. Da quai patiss tranter auter er il mantegniment da la substanza. 
Il stop d' abitaziuns secundaras duai – en correspundenza cun la finamira primara da l' iniziativa – valair cun auters pleds mo per la construcziun da abitaziuns secundaras novas. 
La noziun " abitaziun secundara " duai vegnir definida uschia ch' i resta pussaivel en l' avegnir da construir abitaziuns da vacanzas che vegnan dadas en locaziun resp. ch' èn occupadas bain. 
Las consequenzas negativas da l' iniziativa per l' hotellaria ston vegnir mitigiadas da la confederaziun cun mesiras accumpagnantas correspundentas. 
A la dieta han pudì vegnir fatgas duas enconuschientschas principalas: Per l' ina èsi vegnì constatà ch' i dat anc bleras dumondas avertas e che la dimensiun precisa da las consequenzas per ils chantuns pertutgads n' è perquai anc betg giuditgabla. 
Per l' autra han ins vesì che la regenza s' engascha cun tutta forza per soluziuns che tegnan quint uschè bain sco pussaivel dals interess da la populaziun e da l' economia publica dal Grischun. 
Nominà la nova secretaria dal DECA
Andrea Stadler, domiciliada a Buchen en il Partenz, è vegnida elegida da la regenza sco nova secretaria dal departament d' educaziun, cultura e protecziun da l' ambient ( DECA). 
Ella cumenza sia plazza l' avust 2012. 
La giurista Andrea Stadler, che ha 33 onns e che abita a Buchen, daventa la nova secretaria dal departament d' educaziun, cultura e protecziun da l' ambient ( DECA) dal chantun Grischun manà dal cusseglier guvernativ Martin Jäger. 
Ella cumenza sia plazza per il 1. d' avust 2012 sco successura da Brigitte Brun che surpiglia ina nova sfida professiunala. 
Andrea Stadler ha rimnà experientschas professiunalas durant plirs onns a l' universitad da Turitg ed a la dretgira districtuala da Hinwil. 
A la facultad da giurisprudenza da l' universitad da Turitg ha ella lavurà sco assistenta, tar la dretgira districtuala da Hinwil sco auditura e l' ultim sco actuara. 
Tar il DECA vegn ella a cussegliar ed a sustegnair il schef dal departament sco er ils posts da servetsch. 
En spezial è ella responsabla per garantir la qualitad giuridica da las fatschentas. 
Communicaziun da la regenza dals 24 da matg 2012
Per motivs dal dretg public n' è la regenza grischuna betg entrada en in recurs da votaziun inoltrà suenter la votaziun a l' urna dals 11 da mars 2012. 
Plinavant ha ella tractà differentas fatschentas da las vischnancas, uschia per exempel la basa da la planisaziun d' utilisaziun communala per in territori da skis Arosa-Lai. 
La dretgira administrativa vegn a decider davart il recurs da votaziun 
Suenter la votaziun chantunala dal pievel dals 11 da mars 2012 concernent in credit per la construcziun d' in nov center administrativ chantunal – project " sinergia " è – renviond a malsegirezzas ch' existan davart la via giudiziala – vegnì inoltrà in recurs cunter la votaziun tant tar la regenza sco er tar la dretgira administrativa dal chantun Grischun. 
En quella vegnì pretendì d' abolir la votaziun resp. da declerar la votaziun sco nunvalaivla. 
Crititgadas vegnan las explicaziuns da votaziun dal cussegl grond. 
Sin proposta da la regenza è la dumonda da la cumpetenza vegnida discutada cun la dretgira administrativa. 
Tuttas duas autoritads èn stadas unanimamain da l' avis che la dretgira administrativa saja – per motivs da la politica da stadi e dal dretg public – cumpetenta da tractar quest recurs da votaziun e betg la regenza. 
Perquai ha la regenza concludì da betg entrar en il recurs da votaziun. 
Relaschà duas novas ordinaziuns 
La regenza ha relaschà in' ordinaziun davart il subvenziunament d' edifizis en la furmaziun professiunala, en purschidas da la furmaziun cuntinuanta e da scolas autas. 
En quella vegnan fixadas las disposiziuns che valan en il sectur da la furmaziun professiunala concernent la garanzia da contribuziuns dal maun public e ch' èn differentas da talas dal sectur da la scola populara. 
En il sectur da la furmaziun professiunala pon sanaziuns explicitamain vegnir messas a quint per contribuziuns da construcziun e la tariffa da contribuziun na dependa betg da la forza finanziala da la vischnanca respectiva. 
Ultra da quai ha la regenza concludì in' ordinaziun davart l' incassament da multas disciplinaras tar cuntravenziuns cunter l' ordinaziun davart il parc naziunal. 
Uschia pon cuntravenziuns minimalas cunter las prescripziuns da l' ordinaziun davart il parc naziunal vegnir liquidadas en il futur en ina procedura simpla da multas disciplinaras. 
Ovras da protecziun vegnan renovadas per 6,6 milliuns francs 
Per reparar construcziuns che protegian cunter privels da la natira en il chantun ha la regenza deliberà in project collectiv en la dimensiun da 6,6 milliuns francs. 
Uschia vegnan ovras da protecziun existentas mantegnidas en il standard architectonic vertent e l' effect dals stabiliments vegn meglierà. 
Il project collectiv cuntegna 47 objects, tar ils quals ston vegnir sanads ils fundaments, remplazzadas parts destruidas, renovadas construcziuns da sustegn e reparads ils sistems da drenascha. 
En tscherts cas vegn er augmentada la capacitad da chargia da las ovras da protecziun. 
Las lavurs da renovaziun duran 2 onns. 
Da vischnancas e da regiuns 
Tschiertschen-Praden e Vaz: La regenza ha approvà la basa da la planisaziun d' utilisaziun da las duas vischnancas da Tschiertschen-Praden e da Vaz per colliar ils territoris da skis dad Arosa e da Lai. 
Quella è mintgamai vegnida approvada da las votantas e dals votants da las duas vischnancas cun ina revisiun parziala da la planisaziun locala ils 28 d' october 2011 respectivamain ils 27 da november 2011. 
Las proceduras d' approvaziun èn vegnidas coordinadas e realisadas parallelamain. 
Gia concludì ha la regenza l' adattaziun dal plan directiv chantunal sco er dals plans directivs regiunals dal Grischun central e dal Grischun dal nord concernent la colliaziun dals territoris da skis Arosa – Lai ( /RM/medias/communicaziuns/MMStaka/2011/Seiten/2011122201.aspx). 
Ultra da la procedura da la planisaziun dal territori è necessaria – per realisar la fusiun dals territoris da skis – ina procedura dal dretg da telefericas per l' approvaziun dal plan e per la concessiun tar la confederaziun. En questa procedura vegn er fatga l' examinaziun ecologica. 
Rossa: La revisiun parziala da la planisaziun locala, concludida da la vischnanca da Rossa ils 18 da december 2010, vegn approvada cun resalvas. 
La revisiun parziala cumpiglia ina nova lescha da construcziun, la rectificaziun da las zonas da privel a Santa Domenica pervia da las mesiras da protecziun cunter crudada da crappa ch' èn vegnidas realisadas, l' installaziun d' ina zona per deponias da material a Pighé sper Augio, la creaziun da las premissas da la planisaziun dal territori per realisar in center da sport, da turissem e da recreaziun cun in campadi ad Aug da Ross sper Augio sco er la rectificaziun da la zona per il sport d' enviern a Rossa. 
Tujetsch: Il project per in rempar dal Drun da la vischnanca da Tujetsch vegn approvà cun cundiziuns. 
Als custs vegn garantida ina contribuziun chantunala da maximalmain 73' 800 francs. 
Schiers: Als custs supplementars per renovar las vias champestras al Stelserberg vegn – cun resalva d' ina contribuziun federala – garantida ina contribuziun chantunala da maximalmain 48' 189 francs. 
Arvigo: A la vischnanca dad Arvigo vegn garantida ina contribuziun pauschala da 135' 000 francs per renovar e per engrondir il provediment d' aua. Quai cun resalva d' ina contribuziun federala. 
Valsot: La constituziun da la nova vischnanca grischuna da Valsot dals 20 d' avrigl 2012 vegn approvada. 
La constituziun communala entra en vigur il 1. da schaner 2013. 
La vischnanca da Valsot resulta da la fusiun da las duas vischnancas da Ramosch e da Tschlin en Engiadina bassa. 
Grono: La revisiun parziala da la planisaziun locala da la vischnanca da Grono dals 18 da december 2011 vegn approvada. 
Riom-Parsonz: La constituziun da la vischnanca da Riom-Parsonz dals 25 d' avrigl 2012 vegn approvada. 
Consorzi per aua persa dal Partenz central: La revisiun parziala dals statuts dal Consorzi per aua persa dal Partenz central vegn approvada . 
Projects da vias 
La regenza ha approvà 1' 450' 000 francs per lavurs da construcziun sin ils suandants trajects: 
- via da la Tumleastga: lavurs d' impressari, portal da sid dal tunnel fin a la via veglia da Tràn 
- via sursilvana: lavurs da cuvrida, traject Cresta 
Il zercladur salva il cussegl grond sia sessiun extra muros a Samignun
Dals 11 fin ils 14 da zercladur 2012 salva il cussegl grond sia sessiun extra muros a Samignun. 
Questa sessiun en la regiun vegn actualmain preparada cun plaina forza. 
La sessiun stat sut il motto " collavuraziun transcunfinala ". 
Sin proposta da la conferenza da las presidentas e dals presidents ha il parlament tschernì l' avrigl da l' onn passà Samignun sco lieu da sessiun. 
En il passà han gia gì lieu sessiuns extra muros a Mustér, a Tavau, a Landquart ed a Puschlav. 
La sessiun extra muros a Samignun dura quatter dis, da glindesdi, ils 11 da zercladur, fin gievgia, ils 14 da zercladur. 
Il cussegl sa raduna en la chasa da scola da Samignun-Compatsch, nua che la halla da gimnastica vegn transfurmada en ina sala da cussegl. 
Il secretariat dal cussegl grond da la chanzlia chantunala è vegnì incumbensà d' organisar questa sessiun. 
Actualmain vegnan las preparaziuns fatgas cun plaina forza. 
Per il program accumpagnant spezial durant la sessiun extra muros e per l' infrastructura tecnica necessaria al lieu procura la vischnanca ospitanta. 
Program accumpagnant varià 
Las deputadas ed ils deputads duain survegnir a Samignun la pussaivladad d' emprender ad enconuscher pli bain la regiun e la populaziun. 
Il motto da la sessiun extra muros sa cloma " collavuraziun transcunfinala ". 
Latiers ha la vischnanca da Samignun arranschà in program accumpagnant cultural, sportiv e culinaric interessant e varià. 
Il viadi da las deputadas e dals deputads a Samignun duai gia esser spezial. 
Igl è previs che las deputadas ed ils deputads vegnian beneventads glindesdi, ils 11 da zercladur, a las 11.30, uffizialmain a Scuol da l' organisaziun turistica Engiadina Scuol Samignun. 
Suenter in curt program accumpagnant e suenter l' alimentaziun vegnan las parlamentarias chantunalas ed ils parlamentaris chantunals manads cun l' auto da posta sin la via veglia da Samignun a Compatsch, nua ch' i cumenza, a las 14.30, la sessiun cun il pled d' avertura dal president dal cussegl grond. 
Mardi suentermezdi, ils 12 da zercladur, a las 14.00, vegn l' organisaziun turistica Engiadina Scuol Samignun a sa preschentar al parlament en la sala da festa. 
Mesemna vers saira è previs in program accumpagnant uffizial per las parlamentarias e per ils parlamentaris. 
Suenter in aperitiv da bainvegni e suenter ina tschaina cun giasts envidads sa splega in program da divertiment per tut la populaziun da la regiun. 
Las organisaturas ed ils organisaturs porschan ultra da quai a las parlamentarias ed als parlamentaris in " sightjogging " facultativ, e quai mardi e mesemna la damaun marvegl avant las sesidas. 
Tenor in carnet separà d' infurmaziuns e da program stattan plinavant a disposiziun a las commembras ed als commembers dal cussegl grond numerusas pussaivladads per passentar il temp liber. 
Glista da tractandas bain chargiada 
A la sessiun ordaifer Cuira na spetgan a las deputadas ed als deputads betg mo daletgs culturals, sportivs e culinarics, mabain er ina glista da tractandas bain chargiada. 
Tranter auter èn la revisiun parziala da la constituziun chantunala ( refurma territoriala) e la revisiun totala da la lescha davart il guaud sin il program. 
Las ulteriuras fatschentas tractandadas èn: il quint dal chantun 2011, l' engrondiment architectonic dal museum d' art dal Grischun, la missiva davart la structura da las gruppas da products e davart ils effects per ils onns 2013 fin 2016 sco er las elecziuns da las autoritads giudizialas chantunalas per la proxima perioda d' uffizi. 
Sco usità èn las sesidas dal parlament publicas e las persunas interessadas èn cordialmain envidadas da las persequitar davent d' ina tribuna. 
Las sessiuns dal cussegl grond ch' èn vegnidas salvadas enfin ussa extra muros han gì lieu duas giadas en ina regiun tudestga, ina giada en ina regiun rumantscha e l' ultima giada en ina regiun taliana. 
L' onn 2006 èn las chombras federalas sa radunadas en Surselva e pia er en ina regiun rumantscha. 
Quest fatg e la candidatura persvadenta han intimà la conferenza da las presidentas e dals presidents da proponer al cussegl grond da realisar sia sessiun extra muros 2012 a Samignun. 
Ils custs supplementars per realisar la sessiun extra muros sa chattan en il rom dal preventiv concludì dal cussegl grond e vegnan stimads a ca. 140'000 francs. 
Agiuntas: 
- /DE/Medien/Mitteilungen/MMStaka/2012/Documents/Programmheft% 20Samnaun.pdf 
- /DE/Medien/Mitteilungen/MMStaka/2012/Documents/Samnaun% 20Neutrale% 20Einladung% 20offizieller% 20Abend% 2013% 2006% 202012_15% 2005% 202012.pdf 
Grischun: Ciclists da muntogna cuntents e generus
La retschertga ch' è vegnida fatga per incumbensa da grischunBIKE tar ils giasts da velo da muntogna mussa che quels èn fitg cuntents cun la purschida e ch' els recumondan quasi a 100 pertschient gugent il chantun Grischun sco destinaziun da vacanzas. 
Ciclistas e ciclists da muntogna èn fitg interessants per il turissem da stad, perquai ch' els spendan en media 159 francs al di. 
Per il Grischun sco destinaziun da vacanzas èn las ciclistas ed ils ciclists da muntogna ina categoria da giasts che daventa adina pli impurtanta. 
Enconuschientschas pli precisas da lur giavischs envers il Grischun èn ina basa impurtanta per crear purschidas appreziadas. 
Tge è impurtant per quests giasts per tscherner lur vacanzas da velo? 
Cun tge n' èn els betg cuntents tar nus? 
Questas dumondas ha l' institut per turissem e perscrutaziun dal temp liber da la scola auta da tecnica ed economia ( SATE) a Cuira empruvà da sclerir per incumbensa da grischunBIKE cun ina gronda acziun da retschertga en las regiuns centralas da velo da muntogna dal Grischun. 
Bundant 1500 ciclistas e ciclists da muntogna han respundì las dumondas respectivas durant la stagiun da stad 2011. 
En in questiunari cumplessiv han ellas ed els pudì communitgar lur preferenzas e formular lur critica. 
Da princip èn noss giasts fitg cuntents cun il Grischun sco regiun da velo da muntogna. 
Bel e bain 99 pertschient da las persunas interrogadas vulan schizunt recumandar il Grischun, in resultat fantastic che mussa il potenzial dal Grischun sco paradis per velos da muntogna. 
Var 35% da las persunas interrogadas han inditgà ch' ellas spendian tranter 150 e 219 francs per di, inclusiv l' alloschi, l' alimentaziun ed eventuals meds da transport. 
Sco media da tut las persunas interrogadas èn vegnids calculads 159 francs. 
Las ciclistas ed ils ciclists orientads al giudiment èn – cun 173 francs ch' els spendan per di tenor atgnas stimaziuns – la categoria la pli generusa. 
Questas grondas expensas quotidianas conferman ch' il giast ciclist è ina gruppa en mira economicamain interessanta che po augmentar durablamain la creaziun da valur en il turissem da stad en il Grischun. 
La signalisaziun vegn taxada sco fitg impurtanta 
Ma co èn las ciclistas ed ils ciclists da muntogna cuntents cun la purschida concreta en il Grischun, respectivamain tge resguardan ellas ed els sco spezialmain impurtant? 
Tar la purschida da trajects e da turas giuditgeschan las persunas interrogadas en spezial la vista, il gust d' avair cuntanschì il piz e la pussaivladad da pudair contemplar attracziuns, las muntadas e las descensiuns sco er las vias da guaud e las vias champestras sco spezialmain impurtants. 
Las ciclistas ed ils ciclists da muntogna èn en general cuntents cun la purschida respectiva dal Grischun. 
Spezialmain dat en egl ch' ellas ed els èn il pli cuntents precis en quels secturs ch' ellas ed els resguardan sco ils pli impurtants. 
En cas da l' infrastructura per velos da muntogna e dal material d' infurmaziun èn decisivs per il giast dal Grischun oravant tut ina buna signalisaziun da las rutas sco er chartas da bike e da viandar e chartas topograficas infurmativas. 
Sco facturs ch' èn er impurtants suondan alura las staziuns da servetsch per reparar l' agen velo da muntogna sco er ina purschida da turas guidadas cun GPS. 
La gronda part da las persunas interrogadas è en general cuntenta cun l' infrastructura da bike en l' hotel, cun la purschida da wellness sco er cun ils pasts concepids aposta per sportistas e sportists e cun l' affinitad dal persunal per ciclistas e ciclists da muntogna. 
Impurtant per ils giasts è l' agid da transport cun la viafier, cun l' auto da posta e cun las telefericas. 
Dumandads davart la cuntentientscha cun ils servetschs numnads appreziescha la gronda part da las ciclistas e dals ciclists da muntogna la purschida. 
D' in interess spezial per las destinaziuns turisticas è il cumportament d' infurmaziun da las ciclistas e dals ciclists da muntogna. 
Mintga segund giast ciclist s' infurmescha en l' internet davart il proxim segiurn cun pernottaziun. 
Uschia è il chanal online cleramain la funtauna d' infurmaziun che vegn duvrada il pli savens. 
Cun stgars 18% da las persunas interrogadas suonda sin la segunda plazza la reclama a bucca tras persunas enconuschentas e parentas. 
Quests dus chanals d' infurmaziun èn cleramain ils pli impurtants, schebain che la dumonda permetteva da dar pliras respostas. 
Um, 40 onns, viva en Svizra cun affinitad per l' internet 
Bundant dus terzs da las ciclistas e dals ciclists da muntogna interrogads èn umens e 75% dals giasts vivan en Svizra. 
Sco motiv il pli impurtant per lur activitad da bike han las persunas interrogadas numnà il plaschair da la cuntrada e da la natira. 
La sanadad e la fitness sco er l' ir cun velo da muntogna sco eveniment cuminaivel occupan en stretga vischinanza las plazzas 2 e 3. Bler main ciclistas e ciclists da muntogna tschertgan in' aventura sin il velo da muntogna ubain treneschan u sa participeschan ad ina concurrenza. 
Ina gronda part da las persunas interrogadas sa caracterisescha per gronda part sco orientà a la natira ( 50,8%), suandà dad orientà al giudiment ( 18%), orientà a la descensiun ( vul dir interessà en emprima lingia d' ir engiu) ( 12,7%) ed orientà a la concurrenza ( 9,8%). 
En quai che concerna la durada da la dimora èsi sa mussà che la gronda part da las ciclistas e dals ciclists da muntogna resta 2 fin 3 dis al medem lieu. 
Las ciclistas ed ils ciclists orientads al giudiment restan cun en media 2,9 dis il pli ditg en in lieu, entant ch' ils auters tips da ciclistas e da ciclists van vinavant suenter 2,4 fin 2,6 dis. 
Ils megliers giasts èn las ciclistas ed ils ciclists da muntogna orientads a la descensiun. Ellas ed els visitan il Grischun en media 4,7 giadas per stagiun. 
L' uffizi chantunal per economia e turissem sco er il post spezialisà per il traffic betg motorisà dal Grischun han lantschà il mars 2010 il project grischunBIKE. 
Quai cun la finamira da posiziunar il Grischun sco emprima destinaziun en il sectur da velos da muntogna. 
Cun analisas, cun instrucziuns, cun recumandaziuns e cun lavuratoris duai vegnir stgaffida la basa per ina valurisaziun gronda e persistenta en las destinaziuns turisticas sco er tar ils differents partenaris da servetsch. 
En quest connex na vegnan er betg negligids ils aspects ecologics ed ils giavischs da las ulteriuras gruppas da persunas che dovran las medemas vias. 
Diagrams: 
Media dals meters d' autezza per tura: ils umens prefereschan turas da bike pli pretensiusas 
Repartiziun tenor vegliadetgna da las ciclistas e dals ciclists da muntogna: procentualmain dapli dunnas giuvnas che umens giuvens van cun velo da muntogna 
Ulteriuras activitads da sport da las ciclistas e dals ciclists da muntogna: la gronda part viandescha er e va cun skis 
La regenza nominescha il nov cumandant da polizia
La regenza grischuna ha tschernì Walter Schlegel da 50 onns sco nov cumandant da polizia. 
El vegn a surpigliar il commando da la polizia chantunala dal Grischun il 1. da fanadur 2012. 
Walter Schlegel, domicilià a Trimmis, è vegnì elegì da la regenza sco nov cumandant da la polizia chantunala dal Grischun. 
Schlegel da l' annada 1962 ha s' acquistà la patenta d' advocat dal Grischun suenter il studi da giurisprudenza a Turitg. 
Dal 1992 fin il 1999 ha Schlegel lavurà sco vicemanader da l' uffizi da polizia dal chantun Grischun. 
Suenter è el stà occupà sco secretari dal departament da l' intern e da l' economia publica dal Grischun. 
Il 1. da schaner 2007 ha la regenza tschernì Schlegel sco manader da l' uffizi per l' execuziun giudiziala dal Grischun. 
En sia funcziun sco manader dal post da stab per la giunta dal WEF da la regenza grischuna ha el collavurà stretgamain cun la polizia chantunala dapi l' onn 2001. 
En l' armada svizra ha Schlegel il grad d' in colonel. 
Schlegel daventa successur da Beat Eberle ch' è vegnì tschernì dal cussegl federal sco nov schef per la segirezza militara. 
El vegn a surpigliar sia nova funcziun il 1. da fanadur 2012. 
Il cumandant da polizia ha la responsabladad da manar la polizia chantunala grischuna cun sias var 450 collavuraturas e collavuraturs. 
Certificats per las novas bibliotecaras
En il Grischun han 16 bibliotecaras terminà dacurt lur furmaziun supplementara e survegnì il certificat da la cuminanza da lavur da las bibliotecas svizras da lectura publica ( CLP). 
En las passa 50 bibliotecas da scola e bibliotecas communalas dal chantun vegn prestada ina lavur da biblioteca cumpetenta. 
Quai cun il sustegn da la biblioteca chantunala dal Grischun, nua ch' i vegnan purschids regularmain perfecziunaments correspundents per persunas creschidas. 
Quests perfecziunaments adempleschan las prescripziuns da qualitad tenor las directivas vertentas da la cuminanza da lavur da las bibliotecas svizras da lectura publica ( CLP). 
Ils curs vegnan organisads da l' incumbensada chantunala da las bibliotecas Nelly Däscher en num da la cumissiun da biblioteca dal Grischun. 
Il curs fundamental da la CLP terminescha suenter 27 dis d' instrucziun cun in examen. 
Dacurt han 16 absolventas survegnì il certificat da la CLP a chaschun da la festa da finiziun. 
Il cusseglier guvernativ Martin Jäger, schef dal departament d' educaziun, cultura e protecziun da l' ambient, ha gratulà a las collavuraturas da las bibliotecas da la CLP e las ha ludadas per lur engaschi. Plinavant ha el menziunà ch' ellas possian ussa applitgar lur novas enconuschientschas en lur bibliotecas, ch' èn instituziuns da basa en las vischnancas. 
I valia la paina da nizzegiar sinergias, da sa preschentar communablamain e da furmar ina rait ensemen cun las autras bibliotecas grischunas. 
Uschia possian las purschidas ed ils servetschs da las singulas bibliotecas vegnir coordinads optimalmain in cun l' auter. 
In certificat han survegnì: 
Marianne Brugger, Says; Gemma Clalüna, Champfèr; Snjezana Caviezel, Domat; Elvira Deplazes, Camischolas; Cristina Duca, Roveredo; Amra Hasicic, Panaduz; Sung-Hee Kim, Zizers; Claudia Märchy-Michel, Malans; Claudia Mohr, Walenstadt; Ruth Müller Madlon, Tavau Plaz; Annemarie Rageth, Arosa; Lilian Reichmuth, Lachen; Brigitte Schütz, Lachen; Coni Schweizer, Tavau Wolfgang; Anna von Euw, Malix; Erika Weber, Nossadunnaun 
Communicaziun da la regenza dals 31 da matg 2012
La regenza grischuna ha prendì enconuschientscha dal rapport annual 2011 concernent l' execuziun da la lescha davart las prestaziuns supplementaras. 
Il rapport mussa in ulteriur augment da las prestaziuns supplementaras a la AVS ed a la AI. Plinavant ha la regenza approvà differentas contribuziuns e differents projects da vias. 
Las prestaziuns supplementaras da l' onn 2011 èn s' augmentadas ulteriuramain 
Er l' onn 2011 èn vegnidas pajadas dapli prestaziuns supplementaras en il Grischun. 
Quai mussa il rapport annual concernent l' execuziun da la lescha chantunala davart las prestaziuns supplementaras, dal qual la regenza ha prendì enconuschientscha. 
Il quint da gestiun 2011 preschenta custs nets da circa 94'573'000 francs. 
En cumparegliaziun cun l' onn precedent èn ils custs nets s' augmentads per circa 6 245 000 francs, respectivamain per 7,1 pertschient. 
L' entrada en vigur dal nov urden per la reordinaziun da la finanziaziun da la tgira per il 1. da schaner 2011 è stada il motiv principal ch' ils custs èn s' augmentads fermamain. 
La contribuziun federala a las prestaziuns supplementaras ha importà circa 24 857 000 francs, respectivamain 26,28 pertschient dals custs totals. 
Il dumber dals cas activs da las prestaziuns supplementaras è s' augmentà per 1,8 pertschient en cumparegliaziun cun l' onn precedent. 
Il ferm augment dal dumber da persunas che retiran prestaziuns è bain sa mitigià in pau durant l' onn da gestiun, ma durant ils ultims tschintg onns è il dumber dals cas activs da las prestaziuns supplementaras s' augmentà per 19,0 pertschient. 
Per las prestaziuns supplementaras a las rentas da la AVS ha l' augment importà durant questa perioda 19,2 pertschient ed è stà in pau pli aut che quel da las prestaziuns supplementaras a las rentas da la AI cun 18,7 pertschient. 
Las prestaziuns supplementaras a la AVS ed a la AI gidan là, nua che las rentas da la AVS e da la AI ensemen cun las ulteriuras entradas e cun l' ulteriura facultad da las persunas assicuradas na tanschan betg per cuvrir ils custs minimals da la vita. 
Igl exista in dretg giuridic da survegnir prestaziuns supplementaras. 
Ellas n' èn betg prestaziuns d' assistenza u agid social. 
Revisiun parziala da l' ordinaziun davart la surveglianza da las fundaziuns 
La regenza ha adattà l' ordinaziun davart la surveglianza da las fundaziuns. 
Las taxas annualas da surveglianza vegnan fixadas sco enfin ussa sin basa da la facultad brutta da la fundaziun. 
Bains culturals ed immobiglias che appartegnan a quella, che na genereschan betg grondas entradas e che servan directamain a l' intent da la fundaziun, na vegnan en il futur betg pli resguardads tar la fixaziun da las taxas da surveglianza. 
Da las taxas da surveglianza pli bassas vegnan a profitar en spezial museums che ston savens er mantegnair immobiglias istoricas che stattan per part sut la tgira da monuments, ma er fundaziuns che han l' intent da mantegnair e da publitgar ovras d' art. 
La nova ordinaziun federala davart la planisaziun dal territori vegn beneventada 
En sia resposta da consultaziun beneventa la regenza grischuna la revisiun parziala da l' ordinaziun federala davart la planisaziun dal territori. 
Per l' ina cuntegna la revisiun il fatg ch' ils edifizis d' abitar tenor il dretg vegl survegnan – tenor la nova lescha davart la planisaziun dal territori – il medem status sin il plaun da l' ordinaziun. 
Tenor il dretg vegl stuevi per part vegnir sclerì en il rom da la procedura per la permissiun da construcziun, sch' in edifizi d' abitar ordaifer las zonas da construcziun aveva intents agriculs u betg agriculs avant l' onn 1972. 
Tals scleriments n' èn betg pli necessaris. 
Per l' autra duain las prescripziuns vegnir schluccadas en quel senn, che l' energia che vegn producida en ils stgaudaments da laina dals manaschis agriculs ch' èn situads ordaifer la zona da construcziun, possia vegnir transportada sur distanzas pli lungas entaifer las zonas da construcziun. 
La regenza grischuna beneventa questa flexibilisaziun, perquai che la producziun d' energia or da materias primas regenerablas indigenas cun agid d' in indriz da chalur decentral è en l' interess da la publicitad. 
Da vischnancas e da regiuns 
Churwalden: La revisiun parziala da la lescha da construcziun sco er il plan da zonas e plan general da furmaziun 1 :1000, revisiun parziala " Plazza da saut / setgentaria da charn " che la vischnanca da Churwalden ha concludì ils 27 d' october 2011 vegnan approvads. 
Cun quests meds da planisaziun ch' èn cuntegnids en la revisiun parziala da la planisaziun locala vegni creà pussaivladads da svilup per il center da manaschi da la setgentaria da charn Churwalden SA. 
Grondas parts da la revisiun da la planisaziun locala dals 27 d' october 2011 n' ha la regenza betg anc decidì. 
Valendau: Il project " Sanaziun dal passadi sur l' aual da Carrera " che l' uffizi da guaud e privels da la natira ha inoltrà per incumbensa da la vischnanca da Valendau vegn approvà. 
Als custs vegn garantida ina contribuziun da maximalmain 261'300 francs. 
Morissen / Cumbel: ll reglament per las zonas da protecziun ed il plan da las zonas da protecziun a las scalas 1 :2000 ed 1 :1000 per las funtaunas dal provediment d' aua public da la vischnanca da Cumbel, ch' èn vegnids relaschads da la suprastanza communala da Morissen ils 11 da schaner 2012, vegnan approvads. 
Las funtaunas e las zonas da protecziun sa chattan cumplainamain sin il territori communal da Morissen. 
Contribuziuns chantunalas a differentas instituziuns sco er contribuziuns ad occurrenzas culturalas 
Fundaziun SvizraMobila: Per la fasa da svilup SvizraMobila 2013 – 2015 vegn garantida a la fundaziun SvizraMobila ina contribuziun chantunala da totalmain 177'000 francs. 
Resalvada resta l' approvaziun dal credit tras il cussegl grond. 
SvizraMobila è ina rait naziunala per il traffic betg motorisà e coordinescha ina rait da rutas signalisada uffizialmain ed en moda unitara per il temp liber e per il turissem ( per exempel viandar, velo, velo da muntogna, patins cun rodas e canu). 
Festival cultural Origen 2012: Al festival cultural Origen 2012 cun circa 150 occurrenzas fin mez avust, en numerus lieus en il chantun, vegn concedida ina garanzia da deficit da maximalmain 160'000 francs. 
Festival da jazz San Murezzan 2012: Al festival da jazz San Murezzan 2012 ( 13 da fanadur fin 12 d' avust) vegn concedida ina garanzia da deficit da maximalmain 75'000 francs. 
Projects da vias 
La regenza ha approvà 14'480'000 francs per lavurs da construcziun sin ils suandants trajects: 
- via dal Meir: lavurs d' impressari per segirar ina bova 
- via dal Güglia: lavurs d' impressari per engrondir la storta Gross 
- via dal Güglia: projectaziun dal sviament da Silvaplauna / tunnel da Silvaplauna 
- via d' Engiadina: lavurs d' impressari e da cuvrida per la correcziun da la via da Schlarigna – Punt Muragl 
Plinavant ha la regenza approvà il project d' exposiziun per la correcziun da la via Fatscheler, traject spartavias via dal Scanvetg – via dal Oberdorf. 
Il project da via sin il territori communal da St. Peter – Pagig cuntegna il schlargiament da la via da la vart da la val. 
La regenza deliberescha la missiva tar la revisiun parziala da la lescha da taglia
Cun la revisiun parziala da la lescha da taglia vegnan fatgas numerusas adattaziuns al dretg federal. 
Ultra da quai duai vegnir creada la basa giuridica per introducir il traffic da datas sin via electronica tranter il pajataglia e las autoritads da taglia. 
In' ulteriura finamira da la revisiun è quella da mantegnair l' attractivitad dal Grischun sco lieu economic. 
Cun ina politica consequenta ha il chantun Grischun meglierà considerablamain las cundiziuns da basa fiscalas dal Grischun sco lieu economic e manà il chantun en ina buna posiziun en cumparegliaziun interchantunala, e quai senza avair intensivà la concurrenza fiscala tranter ils chantuns. 
Per pudair garantir er en il futur questas premissas a favur dal Grischun sco lieu vital d' interpresas, duai vegnir abolida – cun la missiva ch' è vegnida deliberada da la regenza tar la revisiun parziala da la lescha da taglia – la differenza da 10 puncts procentuals ch' è permessa maximalmain tranter ils pes da taglia da las persunas natiralas e da las persunas giuridicas. 
Il cussegl grond survegn uschia la pussaivladad da reagir en cas da basegn svelt ed en moda effizienta sin las relaziuns che sa midan. 
Ils gudogns da lottarias fin a 1000 francs èn libers da taglia 
Cun la revisiun parziala vegnan fatgas differentas adattaziuns al dretg federal ed i vegn resguardada la giurisdicziun dal tribunal federal la pli nova. 
Sco che quai è il cas gia dapi daditg en il chantun Grischun, è il sold dals pumpiers da milissa ussa liber da taglia er tenor il dretg federal. 
Il dretg federal prescriva als chantuns da limitar l' import dal sold liber da taglia. 
Sco tar la confederaziun duai questa limita vegnir fixada er per il chantun Grischun sin 5000 francs. 
Ulteriuras adattaziuns al dretg federal pertutgan particularmain la taxaziun da las participaziuns dals collavuraturs, la taxaziun dals gudogns da lottarias, che vegnan ad esser en il futur libers da taglia fin ad in import da 1000 francs, sco er la taxaziun tenor las expensas. 
La taxaziun tenor las expensas è tenor l' avis da la regenza da gronda impurtanza per il chantun Grischun e sto vegnir mantegnida en mintga cas. 
Areguard in' unificaziun da las taglias sin l' ierta chantunala e communala vegni spetgà il svilup sin plaun federal. 
Traffic da datas sin via electronica 
Gia dapi ditg po la decleraziun da taglia vegnir emplenida ora al computer a chasa. 
Var 75 pertschient da las decleraziuns da taglia vegnan fatgas oz sin via electronica. 
En in proxim pass duai er vegnir permess d' inoltrar la decleraziun da taglia sin via electronica sco er da consegnar il quint e la decisiun da taxaziun sin via electronica. 
Cun questa revisiun parziala duai vegnir stgaffida la basa giuridica necessaria per quai. 
Il cussegl grond vegn a tractar la fatschenta en la sessiun d' avust 2012. 
Pass decisiv per ina strategia dal territori alpin
Sut la batgetta da la Cuminanza da lavur da las regiuns alpinas ( ARGE ALP) è vegnì elavurà in document d' iniziativa per ina strategia macroregiunala a favur dal territori alpin. 
Quest document d' iniziativa ch' il chantun Grischun ha gidà ad elavurar vegn deliberà d' ina conferenza internaziunala da las regiuns alpinas ils 29 zercladur 2012 a Ragaz Bogn. 
Il zercladur 2011 ha la Conferenza da las regenzas da la Cuminanza da lavur da las regiuns alpinas concludì a Salzburg ina resoluziun che resguarda il territori alpin sco macroregiun. 
En quella èsi vegnì fixà che la ARGE ALP resguarda quai sco necessari da lantschar er per il territori alpin il svilup da macroregiuns ch' è vegnì cumenzà da l' Uniun europeica. 
In onn pli tard vegn ussa salvada ils 29 da zercladur 2012 a Ragaz Bogn – suenter la 43. Conferenza da las regenzas da la ARGE ALP – ina conferenza da las regiuns alpinas, a la quala vegn deliberà il document d' iniziativa per ina " strategia macroregiunala per las Alps " ch' è vegnì elavurà en il fratemp da tut ils pajais, da tut las regiuns e da tut ils chantuns interessads da l' artg alpin. 
Quest document fixescha la direcziun da las strategias che ston vegnir elavuradas. 
Il medem mument vegnan las regenzas naziunalas dal territori alpin supplitgadas da sustegnair e da collavurar tar quest project. 
Ellas vegnan intimadas da s' engaschar a favur d' ina incumbensa dal Cussegl europeic a la Cumissiun europeica che permetta d' elavurar ina strategia per tut il territori alpin, integrond er ils stadis betg commembers sco la Svizra ed il Liechtenstein. 
Prender per mauns ils problems sur ils cunfins statals ora 
En la " strategia macroregiunala per la Alps " vesan las regiuns participadas ina schanza da prender per mauns las sfidas cuminaivlas en moda pli efficazia e da trair a niz meglier ils potenzials dal territori alpin. 
Cun concepts ch' èn accordads in cun l' auter po en tscherts secturs tematics vegnir cuntanschì dapli che cun soluziuns naziunalas isoladas. 
Ils accents dal document d' iniziativa sa chattan en spezial en ils suandants secturs: 
cumpetitivitad ed innovaziun; 
aua, energia, ambient e clima; 
accessibladad, meds da transport e transport. 
Gist tar ils temas energia / aua sco er traffic èn dumandadas ozendi strategias che giaudan in grond sustegn. 
Uschia po la midada a furmas alternativas per producir electricitad la finala mo gartegiar en il rom d' in concept transcunfinal per la producziun, per l' accumulaziun e per la distribuziun d' energia. 
Medemamain vegnan ils giavischs dal territori alpin en dumondas dal traffic mo observads, sche sias regiuns defendan lur dretgs envers ils stadis ed envers las instituziuns da la UE cun vusch unida. 
Tar tut ils dus exempels po ina strategia da las Alps purtar success evidents. 
La regenza grischuna beneventa las stentas per sviluppar la strategia. 
Ils ultims mais è il chantun Grischun sa participà activamain a las lavurs da concepziun dal document d' iniziativa. 
Glisch verda per il project grischun concernent la schelira permanenta 
Avant la conferenza da las regiuns alpinas a Ragaz Bogn tira la Conferenza da las regenzas da la ARGE ALP bilantscha da l' onn da lavur 2011/2012. 
La ARGE ALP sa fatschenta en emprima lingia cun numerus projects internaziunals, tranter auter dal champ ecologic, cultural, social ed economic. 
La Conferenza da las regenzas vegn a decider ils 29 da zercladur davart novas propostas da projects da lur commembers. 
Il chantun Grischun ha inoltrà in project per eruir l' influenza da la schelira permanenta sin bovas e sin crudadas da crappa. 
La finamira da project è quella da sviluppar en las muntognas bregagliottas in sistem per localisar e per controllar en gronds spazis instabilitads dal spelm. 
Observaziuns e mesiraziuns en las muntognas bregagliottas duain ultra da quai infurmar davart la dumonda, tge situaziuns en territoris cun schelira permanenta che chaschunan instabilitads dal spelm e mussar, tge mecanissem che pon chaschunar crudadas da crappa. 
Il project dura fin mez da l' onn 2015 e stat sut la direcziun da l' uffizi chantunal da guaud e privels da la natira. 
Ina survista dals projects currents e dals projects inoltrads da nov da la ARGE ALP po vegnir consultada /DE/Medien/Mitteilungen/MMStaka/2012/Documents/Arge% 20Alp_RCK2012_Projekte.pdf sco document da PDF. 
L' onn da lavur 2011/2012 da la ARGE ALP sut il presidi dal chantun Son Gagl aveva il motto). 
A Ragaz Bogn mida il presidi da la ARGE ALP al stadi federativ austriac dal Tirol. 
Plinavant pon las commembras ed ils commembers puspè beneventar en lur retschas la regiun taliana da la Lumbardia. 
Survista da la Cuminanza da lavur da las regiuns alpinas 
La ARGE ALP ha l' intent d' approfundar la conscienza da surpigliar la responsabladad per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan nov pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid e Trentino. 
Presidiada vegn la ARGE ALP mintgamai per in onn d' in da ses commembers. 
La sedia dal secretariat è a Puntina. 
Il territori da la ARGE ALP cumpiglia ina surfatscha da 118'504 kilometers quadrat ed è il dachasa da 16 milliuns persunas. 
Ulteriuras infurmaziuns sut: http://www.argealp.org. 
Inscunter uffizial da quatter persunas politicas a Cuira, numnadamain dals trais schefs da stadi da l'Austria, dal Liechtenstein, da la Germania e da la scheffa da stadi da la Svizra
Glindesdi, ils 11 da zercladur 2012 sa scuntran – sin invitaziun da la presidenta da la confederaziun Eveline Widmer-Schlumpf – Heinz Fischer, president federal da la Republica da l' Austria, il prinzi ereditar Alois von und zu Liechtenstein e Joachim Gauck, president da la Republica Federala Tudestga, per discurs uffizials a Cuira. 
La regenza dal chantun Grischun sa legra da questa visita e beneventa cordialmain – ensemen cun il cussegl da la citad da Cuira – ils preziads giasts, lur partenarias e lur partenaris sco er las commembras ed ils commembers da las delegaziuns en noss chantun. 
Ils schefs da stadi vegnan retschavids da la presidenta da la confederaziun Eveline Widmer-Schlumpf e da ses consort, Christoph Widmer, da la presidenta da la regenza Barbara Janom Steiner e dal president da la citad da Cuira Christian Boner en la chasa municipala. 
Suenter la sesida envida la presidenta da la regenza Barbara Janom Steiner per il vin d' onur en la chasa grischa. 
Alura ha lieu il gentar. 
La regenza envida la populaziun da dar in cordial bainvegni als giasts a las 12.00 sin la plazza davant la chasa grischa. 
Ils preziads giasts duain sa chattar bain a Cuira ed en il Grischun e duain pudair turnar a chasa cun nunemblidaivlas impressiuns positivas. 
Communicaziun da la regenza dals 7 da zercladur 2012
La regenza grischuna ha approvà in project da pilot per coordinar las infurmaziuns d' edifizis. 
Quest project duai mussar, quanta lavur ch' è necessaria per registrar en il futur las infurmaziuns d' edifizis e co che questas infurmaziuns pon vegnir duvradas da differents posts spezialisads. 
Ultra da quai ha la regenza prendì positivamain enconuschientscha dal concept per la nova orientaziun da la plazza aviatica da Samedan. 
Concludì in project da pilot per duvrar en pliras modas las infurmaziuns d' edifizis 
Per incumbensa da la regenza ha in team da project da differents uffizis e posts da servetsch chantunals elavurà in studi davart la coordinaziun da las infurmaziuns d' edifizis. 
Il studi infurmescha davart la dumonda, co che infurmaziuns d' edifizis pon vegnir registradas, actualisadas e barattadas electronicamain en moda efficazia tranter differents posts communals e chantunals. 
Actualmain n' èn las infurmaziuns d' edifizis dals differents posts spezialisads federals, chantunals e communals strusch cumparegliablas e colliablas ina cun l' autra u cumparegliablas e colliablas mo cun grondas difficultads. 
Da nov vegnan edifizis definids en moda unitara e las infurmaziuns respectivas vegnan registradas tenor la medema clav. 
Uschia pon quellas vegnir colliadas e duvradas electronicamain sur ils secturs professiunals ora. 
La lavur per quest project po actualmain mo vegnir presumada cun difficultads. 
Perquai vegn realisà quest onn in project da pilot cun tut ils edifizis d' abitar e betg d' abitar da trais vischnancas. 
Davart ina realisaziun da la coordinaziun d' infurmaziuns d' edifizis en tut il chantun Grischun vegn decidì pli tard. 
La nova orientaziun da la plazza aviatica da Samedan vegn sustegnida 
La regenza ha tractà la nova orientaziun currenta e la segirada da la plazza aviatica regiunala da Samedan. En quest connex ha ella prendì enconuschientscha da las basas legalas e contractualas ch' èn vegnidas elavuradas ils mais passads d' ina gruppa directiva ch' era vegnida nominada per quest intent. 
Enconuschent èsi che l' infrastructura ed il manaschi da la plazza aviatica duain vegnir separads en il futur. 
Previs èn ina societad d' infrastructura autonoma da dretg public sut la direcziun dal circul da l' Engiadin' ota ed ina societad da manaschi privata. 
L' infrastructura e la proprietad funsila duain restar cumplettamain en la proprietad dal maun public. 
Mo il manaschi aviatic duai vegnir garantì vinavant d' ina societad da manaschi, e quai sin basa d' ina cunvegna da prestaziun sco er en il rom da la concessiun da manaschi valaivla. 
La regenza ha da princip ina tenuta positiva envers il concept ch' è vegnì elavurà da la gruppa directiva. 
Approvada vegn ina cunvegna tranter il chantun e la Engadin Airport SA per concepir da nov las relaziuns giuridicas e l' adempliment da las incumbensas tar la plazza aviatica regiunala da Samedan. 
Sco proxim pass vegn questa fatschenta tractada en il cussegl cirquital dal circul da l' Engiadin' ota. 
Alura suonda quest atun ina votaziun dal pievel en il circul da l' Engiadin' ota. 
Sche quest project da votaziun vegn acceptà da las votantas e dals votants dal circul da l' Engiadin' ota, vegn la regenza a deliberar ina missiva per mauns dal cussegl grond. 
Atgnamain èsi previs che la nova interpresa d' infrastructura possia cumenzar cun sia activitad operativa il cumenzament da l' onn 2014. 
Refusà il recurs cunter l' urden da traffic da San Murezzan 
La regenza grischuna ha refusà in recurs da diversas interpresas da taxi da San Murezzan cunter l' urden da traffic da la vischnanca. 
L' urden da traffic ch' è vegnì disponì da la suprastanza communala da San Murezzan l' avust 2011 cuntegna tranter auter ina reducziun da las plazzas stablas per taxis sin la Plazza da la Posta Veglia tar la rundella dal Steffani. 
Da nov duain star a disposiziun mo pli ina plazza stabla per taxis durant il di e – sco enfin ussa – duas plazzas durant la notg sin la Plazza da la Posta Veglia. 
Las interpresas da taxi recurrentas han pretendì per differents motivs ( tranter auter intervenziun en la libertad economica e da concurrenza sco er insupportabladad) l' aboliziun da quest urden. 
Per la regenza è l' urden da traffic da la vischnanca admissibel, proporziunal ed indispensabel ord vista da la segirezza dal traffic. 
Ultra da quai è la mesira durant il di ina facilitaziun ed in meglierament per il traffic e per l' access a la zona locala da pedunas e da peduns. 
Da l' autra vart n' han ils recurrents betg savì far valair interess persvadents che avessan giustifitgà da mantegnair la segunda plazza stabla da 24 uras per taxis sin la Plazza da la Posta Veglia. 
La revisiun parziala da la lescha da vischnancas entra en vigur il 1. da fanadur 2012 
En il rom da la refurma da vischnancas ( project parzial " vischnancas burgaisas ") ha il cussegl grond concludì en la sessiun da favrer 2012 ina revisiun parziala da la lescha da vischnancas. 
Cunter questa revisiun da la lescha n' èsi betg vegnì fatg in referendum. 
Cun il conclus da la regenza entra la revisiun parziala da la lescha da vischnancas en vigur il 1. da fanadur 2012. 
Da vischnancas e da regiuns 
Glion: La revisiun parziala da la planisaziun locala da la citad da Glion dals 7 d' october 2011 vegn approvada. 
Cun la revisiun parziala vegnan stgaffidas las premissas per il svilup architectonic dal territori da la staziun e dal center. 
Per il terminal d' autos da posta planisà, per la plazza da la staziun e per las surfatschas d' avertura vegn determinada ina zona per edifizis e per stabiliments publics. 
L' areal " Maissen " vegn mess da la zona da mastergn e da servetschs en la zona centrala. 
Ultra da quai vegn realisada ina nova via da rimnada che duai garantir l' avertura dal territori " Pendas ". 
Tavau: Il cussegl grond da la vischnanca da Tavau ha concludì ils 30 da zercladur 2011 ina revisiun parziala da la planisaziun locala che cumpiglia in plan general d' avertura 1 :1000 " spazi d' auas ". 
Las parts dal plan " Schiabach " sco er " Schatzalpbächli " dal plan general d' avertura vegnan approvadas anticipadamain. 
La decisiun areguard il plan en general sco er concernent in recurs da planisaziun ch' è vegnì inoltrà e davart la posiziun d' ina organisaziun da la protecziun da l' ambient vegn prendida pli tard. 
Pratval: La revisiun parziala da la constituziun communala da la vischnanca da Pratval dals 14 da matg 2012 vegn approvada. 
Savognin: A la vischnanca da Savognin vegn garantida ina contribuziun chantunala da maximalmain 423'225 francs vi dals custs da construcziun per amplifitgar la via champestra nr. 46, Veia d' Alp, traject kilometer 2,56 fin 4,84. 
Premessa vegn la participaziun federala correspundenta. 
Nominà las commembras ed ils commembers da las autoritads da protecziun da l'uffant e da creschids
La regenza grischuna ha nominà las commembras ed ils commembers da las autoritads chantunalas da protecziun da l' uffant e da creschids. 
Las autoritads cumenzan il 1. da schaner 2013 cun lur activitad operativa e remplazzan las autoritads tutelaras d' enfin ussa. 
A partir da l' onn 2013 vala en Svizra il nov dretg da protecziun da l' uffant e da creschids che prescriva – sco gremi da decisiun – in' autoritad spezialisada d' ina cumposiziun interdisciplinara. Questa autoritad substituescha l' autoritad tutelara vertenta. 
Cun ina revisiun parziala da la lescha introductiva tar il cudesch civil svizzer ha il cussegl grond dal Grischun pussibilità durant la sessiun da december 2011 da realisar il nov dretg federal sin plaun chantunal a partir da l' onn 2013. 
Dapi alura vegn elavurada l' installaziun da las tschintg autoritads da protecziun da l' uffant e da creschids ( APUC) Engiadina/vals dal sid, Grischun central/Moesa, Grischun dal nord, Partenz/Tavau e Surselva. 
Suenter avair tschernì las direcziuns da las tschintg APUCs autonomas ( /RM/medias/communicaziuns/MMStaka/2012/Seiten/2012032202.aspx), ha la regenza grischuna nominà ussa las suandantas commembras ed ils suandants commembers da las autoritads: 
APUC Engiadina/vals dal sid 
Thomas Fent-Steger, domicilià a Zuoz 
Fabiola Monigatti, domiciliada a Puschlav 
APUC Grischun central/Moesa 
Marcus Camiu, domicilià a Cuira 
Corrado Gaudenzi, domicilià a Seglias 
Ursula Nobile-Imberti, domiciliada a Mesauc 
APUC Grischun dal nord 
Renate Cadruvi, domiciliada a Cuira 
Doris Konrad Ferroni, domiciliada a Panaduz 
Gian-Reto Meier-Gort, domicilià a Malans 
Cyrill Meyer, domicilià a Trimmis 
Martina Näf-Ryffel, domiciliada a Favugn 
Martina Rusch, domiciliada a Cuira 
Peter Vincenz, domicilià a Trimmis 
APUC Partenz/Tavau 
Martina Leuthold Lehmann, domiciliada a Tavau Plaz 
Martin Segginger, domicilià a Basilea 
APUC Surselva 
Walter Beeli, domicilià a Fidaz 
Christoph Imper, domicilià a Falera 
Midada en la direcziun da la EURES a la dieta annuala a Tavau
Premiera a Tavau: Per l' emprima giada salva l' iniziativa transcunfinala dal martgà da lavur EURES BODENSEE sia dieta annuala oz e damaun en il Grischun. 
En il center stat – ultra da referats actuals – la midada a la testa dal partenadi transcunfinal. 
Peter Kuratli ( Son Gagl) remplazza Johannes Rutz sco president. 
A Tavau sa radunan gievgia, ils 14, e venderdi, ils 15 da zercladur 2012 var 60 represchentantas e represchentants principals da las administraziuns dal martgà da lavur, da centers da job e dals partenaris socials ( economia e sindicat) da la Svizra, da la Germania, da l' Austria e dal Liechtenstein a la dieta tradiziunala da la EURES BODENSEE. 
Da questa iniziativa fan part 25 organisaziuns partenarias, tranter quellas er l' uffizi per industria, mastergn e lavur dal Grischun. 
La finamira ed il giavisch cuminaivel èn da promover la mobilitad professiunala en il territori dal Lai da Constanza cun infurmaziuns praticas, cun cussegliaziuns professiunalas e cun ina intermediaziun da plazzas. 
Revista sin nov onns prosperaivels 
La dieta cumenza oz a las 14.00 en il center da congress a Tavau. 
Beneventads vegnan las expertas ed ils experts dal martgà da lavur da Paul Schwendener, manader da l' uffizi per industria, mastergn e lavur dal Grischun. 
Alura dat il president cedent dad EURES BODENSEE, Johannes Rutz, in sguard enavos sin la lavur dals ultims nov onns. 
La EURES BODENSEE ha pudì metter en moviment ed ha cuntanschì l' ina u l' autra chaussa. 
Realisads èn vegnids: 
broschuras per lavurantas cunfinarias e per lavurants cunfinaris sco er per lur patrunas e per lur patruns 
regularmain dis d' infurmaziun 
ina " bartga dal martgà da lavur " 
bursas da jobs sco " L' enviern en la naiv, la stad al lai " 
dietas d' expertas e d' experts e studis davart la vita e davart la lavur en ils quatter pajais 
ina rait da cussegliadras e da cussegliaders dad EURES scolads spezialmain. 
Peter Kuratli vegn a guidar la EURES BODENSEE vers l' avegnir. A la dieta annuala surpiglia el da Johannes Rutz l' uffizi dal president. 
Ultra da quai vegn discutà a la dieta l' avegnir dal partenadi transcunfinal e referì davart " Glisch e sumbriva en il Silicon Valley – enconuschientschas per la Val dal Rain " ( prof. 
Josef Walker, Cuira) e davart il " Chapital social sco factur a favur dal lieu e dal futur " ( Kriemhild Büchel-Kapeller, Vorarlberg). 
Damaun stat sin il program ina excursiun tar l' institut per la perscrutaziun da naiv e lavinas respectivamain tar la AO Foundation. 
Resultats da la votaziun dal pievel dals 17 da zercladur 2012 en il Grischun
Projects federals: 
Iniziativa dal pievel " Access a la proprietad grazia al respargn immobigliar " 
Participaziun a la votaziun 32,55 pertschient 
Gea 
13'058 
30,51% 
Na 
29'743 
69,49% 
Iniziativa dal pievel " Per rinforzar ils dretgs dal pievel en la politica exteriura ( Il pievel duai decider davart contracts internaziunals! 
) " 
Participaziun a la votaziun 32,72 pertschient 
Gea 
10'573 
24,40% 
Na 
32'760 
75,60% 
Midada da la lescha federala davart l' assicuranza da malsauns ( LAMal) ( managed care) 
Participaziun a la votaziun 32,71 pertschient 
Gea 
12'840 
29,79% 
Na 
30'259 
70,21% 
Ina survista detagliada da tut ils resultats ( documents *.pdf e *.txt da mintga project da votaziun cun la pussaivladad d' als chargiar sin l' agen computer) vegn publitgada en l' internet: /RM/publicaziuns/elecziunsevotaziuns/resultas/Seiten/2012_06_17_Resultat.aspx. 
Rapport davart la politica d'electricitad dal chantun Grischun
La regenza ha laschà elavurar in rapport davart la politica d' electricitad dal chantun Grischun e deliberà quel per mauns dal cussegl grond. 
Quest rapport mussa che la politica vertenta en il sectur da l' electricitad è sa cumprovada da princip. 
Sin basa da quai èn vegnidas actualisadas e formuladas da nov las finamiras da la politica d' energia che tegnan quint dals conturns ch' èn sa midads. 
En il rapport davart la politica d' electricitad dal chantun Grischun vegnan mussads las midadas ch' igl ha dà sco er ils potenzials e las pussaivladads d' agir en il sectur da l' electricitad. 
Sin basa da quai èn vegnidas actualisadas e formuladas da nov las finamiras da la politica d' energia. 
Quest rapport mussa però er che la politica vertenta en il sectur da l' electricitad è sa cumprovada da princip. 
La finamira dal rapport è quella da furnir al cussegl grond ina vasta basa da discussiun per definir la politica d' electricitad futura. 
La preschentaziun duai però er gidar a furmar en moda pli vasta la conscienza concernent quest sectur ch' è impurtant per l' economia publica dal Grischun e furnir ina basa per rinforzar il Grischun en il sectur da l' electricitad. 
La forza idraulica sco punct central da la politica d' electricitad dal Grischun 
La forza idraulica che ha – tant or dal puntg da vista quatitativ sco er or dal puntg da vista da l' economia publica – ina impurtanza enorma per la producziun d' electricitad en il Grischun vegn tractada pli detagliadamain en il rapport. 
Las finamiras da la regenza prevesan da rinforzar anc pli fitg questa impurtanza. 
Uschia duai la producziun d' electricitad da las ovras idraulicas grondas vegnir augmentada per 860 GWh per onn ed il chantun duai – cur ch' el dat concessiuns e coordinescha quai cun las vischnancas – far valair sche pussaivel ses dretg da participaziun. 
Las participaziuns dal chantun a la Repower SA ed a la Grischelectra SA duain – tenor l' opiniun da la regenza – vegnir mantegnidas er en il futur. 
Ultra da quai duai il chantun però er restar avert per novs partenadis e per novs instruments. 
Contribuziun a la vieuta energetica federala 
Sper la forza idraulica duai er vegnir augmentada la producziun d' electricitad cun las novas energias regenerablas e cun ovras idraulicas pitschnas ( &lt; 10 MW) per 600 GWh per onn. 
Ultra da quai survegnan mesiras d' effizienza en il sectur da l' electricitad ina impurtanza pli gronda en il futur per ch' il consum d' electricitad possia vegnir stabilisà a lunga vista en il Grischun. 
Cun finamiras ambiziusas en il sectur da l' effizienza e cun sias finamiras per engrondir la forza idraulica e per las energias regenerablas novas contribuescha il Grischun ina part essenziala a la vieuta energetica ch' è previsa da la confederaziun per l' onn 2050. 
In provediment d' electricitad segir cun ina quantitad suffizienta d' electricitad en la qualitad necessaria resta in fatg central per ils basegns da la societad e da l' economia. 
En il sectur da la rait da transport e da distribuziun duai il dumber dals gestiunaris vegnir reducì considerablamain. 
Soluziuns fatgas sin mesira per il return dals implants 
En connex cun il return dals implants a la concedanta duain vegnir tschertgadas – resguardond mintgamai las relaziuns concretas dal cas singul – soluziuns optimalas e fatgas sin mesira. 
En quest connex duain las vischnancas ed il chantun far valair en moda coordinada lur dretg d' exequir il dretg da return dals implants per augmentar la valurisaziun che deriva da la forza idraulica. 
Ils partenadis cun las societads d' ovras electricas èn sa cumprovads e duain perquai vegnir mantegnids. 
La finala duai il profil da scadenza da las ovras electricas che returnan a las concedantas vegnir gulivà cun favurisar novs concessiunaments anticipads. 
Il cussegl grond vegn a tractar il rapport davart la politica d' electricitad dal chantun Grischun en la sessiun d' avust 2012. 
Agiuntas: 
- /DE/Medien/Mitteilungen/MMStaka/Documents/Botschaft_06_2013_Web_dt.pdf " " Rapport davart la politica d' electricitad dal chantun Grischun 
Engrondiment dal caraun grond sin la via dal Güglia sur Cuira
Il cumenzament da fanadur 2012 cumenzan las lavurs da construcziun vi dal caraun grond sur Cuira. 
Il project prevesa d' engrondir il caraun stretg e stip uschia, ch' in auto da posta ed in auto da persunas pon sa cruschar senza impediments. 
Ils custs per engrondir la via sin ina lunghezza da circa 700 meters importan var 7 milliuns francs. 
I vegn fatg quint cun in temp da construcziun da 3 onns. 
Tranter Cuira e Planeiras caracteriseschan dus carauns il trassé da la via dal Güglia: la storta dad Araschgen ed il caraun grond. 
Entant che la storta dad Araschgen è gia vegnida adattada als basegns actualas, è il caraun grond stretg e stip. 
L' auto da posta, ils cars ed ils camiuns pon prender quest caraun mo faschond diever d' omadus vials. 
Persuenter sa furman colonnas cunzunt durant las fins d' emna d' enviern. 
Sgriffels sin la cuvrida mussan che cunzunt ils bus grattan il vial pervia da la mancanza d' autezza. 
Il project prevesa d' engrondir il caraun grond stretg e stip ed ils trajects da via cunfinants uschia, ch' in car ed in auto da persunas pon sa cruschar senza impediments. 
Nagina restricziun da traffic durant l' enviern 
Durant las lavurs da construcziun èn tscherts impediments inevitabels. 
Tut tenor la fasa da construcziun sto la circulaziun vegnir manada mo sin in vial sur il plazzal. La signalisaziun vegn fatga per part cun il maun e per part cun in' ampla da traffic. 
Durant l' auta stagiun da stad, da mez fanadur fin mez avust, vegni desistì il meglier pussaivel da far lavurs da construcziun en il sectur dals vials. 
Il fatg da prender resguard dal traffic ha natiralmain er ses pretsch, quai augmenta ils custs ed il temp da construcziun. 
Dal cumenzament da november fin la fin da mars stattan las lavurs da construcziun airi. 
Il caraun grond stat puspè a disposiziun per ina circulaziun senza impediments tranter Cuira e Planeiras. 
Partind da la storta dad Araschgen percurra questa nova via per gronda part il trassé existent. 
Il profil traversal dal traject d' ina lunghezza da circa 700 meters vegn schlargià, per lung da 6 meters, cun chinettas d' omaduas varts da la via. 
Las vias forestalas e las sendas da viandar existentas vegnan adattadas a las novas relaziuns. 
Cun excepziun dal caraun che demussa da nov ina pendenza longitudinala da 6 pertschient, resta l' ulteriur traject da via, pervia da la topografia, anc adina stip cun ina pendenza da circa 9,5 pertschient. 
Il caraun percurra ina lunghezza da 68 meters sin ina construcziun da sustegn. 
Dus mirs da sustegn da circa 174 meters e da 114 meters cunfineschan la via da la vart da la val. 
Las novas scarpas vegnan puspè emplantadas suenter l' engrondiment. 
Agiuntas: 
- fotografias dal caraun grond 
- project da construcziun dal caraun grond 
Communicaziun da la regenza dals 21 da zercladur 2012
Ina midada da la lingua da scola en vischnancas da piunier da rumantsch grischun po vegnir fatga mo tenor las cundiziuns generalas fixadas da la regenza. 
In' ordinaziun correspundenta è vegnida relaschada per la vischnanca da Sagogn. 
Plinavant ha la regenza lantschà tranter auter in program d' acziun per la sanadad psichica e prendì enconuschientscha da novas prognosas demograficas. 
La regenza insista sin ina midada confurma a la lescha da la lingua da scola 
La vischnanca da Sagogn vegn avisada dad observar il conclus da la regenza concernent la midada da la lingua da scola da rumantsch grischun a l' idiom. 
A partir da l' onn da scola 2012/13 ston tut las scolaras ed ils scolars da la 3. e 4. classa primara da la vischnanca vegnir instruids sco enfin ussa en rumantsch grischun sco lingua d' alfabetisaziun. 
Cas cuntrari èsi pussaivel ch' i vegnian prendidas mesiras tenor il dretg da surveglianza e tenor il dretg da subvenziuns. 
Cun il conclus dals 5 da december 2011 decida la regenza ch' ina midada da la lingua da scola da rumantsch grischun ad in idiom u viceversa sto vegnir fatga da princip il cumenzament da la 1. classa primara. 
Excepziunalmain po ina midada er vegnir fatga per scolaras e scolars che frequentan actualmain la 1. classa primara fin il pli tard il cumenzament da l' onn da scola 2012/2013, premess che quai vegnia decidì uschia da l' instituziun ch' è responsabla per la scola. 
Dus recurs ch' èn vegnids inoltrads cunter quest conclus da la regenza tar la dretgira administrativa èn vegnids refusads en il fratemp. 
La radunanza da las abitantas e dals abitants da la vischnanca da Sagogn ha approvà il favrer passà la reintroducziun dal sursilvan sco lingua d' alfabetisaziun en la scola primara. 
Silsuenter ha la suprastanza communala concludì illegalmain che nagina classa na vegnia instruida pli en rumantsch grischun a partir da l' onn da scola vegnint. 
Lantschà in program d' acziun per la sanadad psichica 
Dal project da pilot chantunal " Allianza grischuna cunter la depressiun " resulta l' onn 2013 in program d' acziun per la sanadad psichica. 
Sa basond sin in rapport d' evaluaziun sco terminaziun dal project ha la regenza concludì da transferir il project en in program d' acziun da l' uffizi chantunal da sanadad. 
Cun il program duai d' ina vart vegnir promovida la furmaziun da la conscienza entaifer la populaziun areguard aspects positivs da la sanadad psichica e sustegnì il mantegniment da la sanadad psichica. 
Da l' autra vart duai la populaziun dal Grischun vegnir infurmada davart disturbis psichics e davart las pussaivladads da tractar quels. 
L' onn 2009 èn ils servetschs psichiatrics dal Grischun ( SPGR) vegnids incumbensads da realisar il project da pilot. 
La regenza beneventa da princip la nova ordinaziun federala davart la construcziun d' abitaziuns secundaras 
En connex cun l' artitgel constituziunal davart las abitaziuns secundaras, ch' è vegnì acceptà dal pievel ils 11 da mars 2012 ( art. 75b cst. ), ha ina gruppa da lavur, ch' è vegnida nominada da cussegliera federala Doris Leuthard, elavurà in sboz per in' ordinaziun federala che sclerescha las dumondas las pli urgentas ch' il text da la constituziun na respunda betg, e quai en il senn d' ina regulaziun transitorica fin che la lescha executiva sco tala vegn relaschada. 
Ils 29 da matg 2012 ha la confederaziun tranter auter dà als chantuns la pussaivladad da prender posiziun davart in emprim sboz da l' ordinaziun. 
En la posiziun che la regenza ha elavurà ensemen cun ils auters chantuns alpins pertutgads beneventa ella da princip il relasch planisà d' ina ordinaziun, per stgaffir uschia ina segirezza giuridica per la perioda da var dus fin trais onns fin al relasch da la lescha executiva. 
Areguard il cuntegn prenda la regenza cun satisfacziun enconuschientscha dal fatg ch' il sboz da l' ordinaziun tegna quint da sias stentas da renconuscher la garanzia dal possess actual per emprimas abitaziuns dal dretg vegl. 
Uschia fissi garantì che las emprimas abitaziuns che sa chattan per gronda part en possess da persunas indigenas n' èn er en il futur betg suttamessas a restricziuns areguard la libertad d' utilisaziun e da disposiziun. 
En moda positiva taxescha la regenza plinavant er il fatg che l' ordinaziun excluda dal scumond d' abitaziuns secundaras las abitaziuns secundaras explotadas che laschan spetgar ina durada d' occupaziun commensurada. 
En quest punct sco er areguard ulteriuras excepziuns a favur da l' hotellaria, da territoris cun structuras deblas sco er da structuras d' abitadi degnas da vegnir mantegnidas sa resalva la regenza meglieraziuns per la lescha futura. 
Refusà vegn il fatg che questa ordinaziun ed uschia er il scumond da permetter novas abitaziuns secundaras duain entrar en vigur gia per il 1. da settember. 
En quest punct pretenda la regenza – en vista a la clera disposiziun transitorica da l' iniziativa cunter las abitaziuns secundaras – che l' ordinaziun entria en vigur pir per il 1. da schaner 2013. 
Collavuraturas e collavuraturs en uffizi accessoric tschernids per entant per dus onns 
Las collavuraturas ed ils collavuraturs en uffizi accessoric dal chantun Grischun èn vegnids reelegids u elegids da nov da la regenza suenter che l' ultima perioda ordinaria è scadida per il 1. da fanadur 2012. 
En quest connex è la regenza sa decidida per ina perioda d' uffizi pli curta da dus empè da quatter onns. 
Fin l' onn 2014 duai la basa legala vegnir examinada. 
En cas da las collavuraturas e dals collavuraturs en uffizi accessoric sa tracti da persunas che adempleschan incumbensas administrativas, ma ch' èn activas ordaifer l' organisaziun administrativa pli stretga. 
Ellas ed els vegnan designads sco talas e sco tals tras la lescha u tras la regenza. 
L' onn 2030 vivan 205'700 persunas en il Grischun 
Ina perspectiva demografica per l' onn 2030 fatga l' onn 2007 per il chantun Grischun è vegnida actualisada. 
La prognosa cuntegna puspè trais scenaris. 
Il scenari mesaun fa quint che la populaziun en il chantun Grischun creschia da 192'621 ( 2010) a 205 700 persunas l' onn 2030. Quai correspunda ad in augment da 6,8 pertschient. 
La regenza ha prendì enconuschientscha da la perspectiva demografica actualisada. 
Guardond enavos stoi vegnir constatà che la dinamica dal svilup da la populaziun dals ultims tschintg onns è stada pli gronda che prognostitgada. 
Quai na vala betg mo per il chantun Grischun, mabain per tut la Svizra. 
Il motiv principal per la dinamica da la populaziun pli gronda è la migraziun ( immigraziun da l' exteriur) che n' è betg vegnida spetgada en questa dimensiun. 
La perspectiva demografica 2030 actualisada per il chantun Grischun stat a disposiziun en l' internet sut http://www.are.gr.ch ( Rumantsch/Documentaziun/Basa). 
Program d' aglomeraziun da Cuira repassà puspè cun punt da son Luzi 
La regenza ha deliberà per mauns da la confederaziun in program d' aglomeraziun da la segunda generaziun per Cuira. 
En il rom da programs d' aglomeraziun sa participescha la confederaziun a la finanziaziun da mesiras per meglierar l' infrastructura da traffic en citads ed en aglomeraziuns. 
La finamira dal program repassà da Cuira è quella da coordinar il svilup da l' abitadi e dal traffic. 
En il sectur dal traffic è l' eliminaziun da stretgas sin las vias d' apport da Cuira in punct central. 
Il project il pli impurtant è la " Colliaziun traversala via dal Scanvetg " cun la punt da son Luzi per distgargiar la citad veglia da Cuira dal traffic da transit en direcziun dal Scanvetg e dad Arosa. 
Tar l' emprima inoltraziun dal program n' ha la confederaziun betg sustegnì quest project. 
Ils custs per las mesiras da traffic dal program d' aglomeraziun da la segunda generaziun importan tut en tut var 135,5 milliuns francs. 
Da quels derivan sulettamain 58 milliuns dal project " Colliaziun traversala via dal Scanvetg ". 
Da vischnancas e da regiuns 
Vaz: La revisiun parziala da la planisaziun locala ch' è vegnida concludida da la vischnanca da Vaz ils 27 da november 2011 e che cumpiglia ina revisiun parziala da la lescha da construcziun, vegn approvada. 
Cun la revisiun parziala da la lescha da construcziun vegn tranter auter extendì l' intent da la zona turistica. 
La zona turistica è ina zona da construcziun specifica da la vischnanca e sa chatta exclusivamain tar las staziuns da val dals implants da transport turistics, numnadamain a Val Sporz, Dieschen, Canols, Fadail e Valbella. 
Da nov pon vegnir construids er manaschis d' alloschament e restaurants en la zona turistica, ed en la zona turistica a Canols èsi ultra da quai admess da duvrar edifizis existents en moda limitada per il persunal per intents d' abitar. 
Ladir: La revisiun parziala da la planisaziun locala da la vischnanca da Ladir dals 16 da favrer 2012, che cumpiglia in plan da zonas 1 :1000 " revisiun parziala ", vegn approvada. 
Schluein: Il plan general d' avertura 1 :2000 " Territori d' abitadi, traffic ed equipament ", concludì da la vischnanca da Schluein ils 7 d' october 2011, vegn approvà er areguard la nova senda e la nova ruta da velos da muntogna en il territori " Cazzettas ". 
La permissiun da runcar vegn communitgada il medem mument. 
Cazas: A la vischnanca da Cazas vegn garantida ina contribuziun pauschala da 171'000 francs per renovar e per engrondir il provediment d' aua, etappa 2012. 
La contribuziun federala vegn premessa. 
Tinizong-Rona: A la vischnanca da Tinizong-Rona vegn garantida ina contribuziun chantunala da maximalmain 287'280 francs per renovar e per engrondir il provediment d' aua da Rona. Quai cun resalva d' ina contribuziun federala. 
Da quest import sto la vischnanca surpigliar ina part da 13 pertschient. 
Puschlav: A la societad da meglieraziun da Puschlav vegn garantida ina contribuziun chantunala da maximalmain 14'850 francs per ils custs supplementars da la renovaziun da la via champestra nr. 14 D a Puschlav. Quai cun resalva d' ina contribuziun federala. 
Claustra-Serneus: Il project " Siglientada da lavinas Tal " che l' uffizi da guaud e privels da la natira ha inoltrà per incumbensa da la vischnanca da Claustra-Serneus vegn approvà. 
Al project per siglientar lavinas cun agid d' indrizs fixs vegn garantida ina contribuziun da maximalmain 693'000 francs. 
Tujetsch: Il project " Rempar da lavinas Mises da Camischolas " che l' uffizi da guaud e privels da la natira ha inoltrà per incumbensa da la vischnanca da Tujetsch vegn approvà. 
I vegn garantida ina contribuziun da maximalmain 110'050 francs. 
Sumvitg / Trun: Ils statuts dal consorzi da scola Sumvitg-Trun vegnan approvads. 
Els entran en vigur per il cumenzament da l' onn da scola 2013/2014. 
Projects da vias 
La regenza ha approvà 9'782'000 francs per lavurs da construcziun sin ils suandants trajects: 
- via dal Bernina: lavurs d' impressari e da cuvrida, Lai da Puschlav 
- via da Samignun: lavurs d' impressari e da cuvrida, punt a spunda S-chalun 
- via da Tälfsch: lavurs d' impressari e da cuvrida, Pläviggin – Tälfsch 
- via da Fanas: lavurs d' impressari, mir da sustegn a Hinter Crestis 
- via da Val S. Pieder: lavurs da cuvrida, Plattamatobel – Munt 
- via da la Lumnezia: lavurs da cuvrida, Glion – Valgronda 
- via da la Lumnezia: lavurs da cuvrida, Miedra – Mons – Vrin 
Plinavant ha la regenza approvà ils suandants projects d' exposiziun: 
- nova construcziun d' ina basa da mantegniment da l' uffizi da construcziun bassa dal Grischun a St. Peter 
- correcziun da la via da Stels, traject spartavias Rossgasse – Fajauna ( kilometer 0,73 fin 2,72). 
Quest project cumpiglia ina sanaziun totala ed in schlargiament da la via. 
Tut las persunas che lavuran e che han uffants survegnan supplements da famiglia
A partir da l' onn 2013 survegnan er persunas cun activitad da gudogn independenta ordaifer l' agricultura supplements da famiglia: Per realisar il nov dretg federal ha la regenza grischuna deliberà ina missiva correspundenta tar la revisiun parziala da la lescha davart ils supplements da famiglia per mauns dal cussegl grond. 
Il 1. da schaner 2013 entra en vigur la revisiun da la lescha federala davart ils supplements da famiglia. Quella regla en moda unitara e cumplessiva ils supplements da famiglia per tut las persunas cun activitad da gudogn. 
Da nov han er persunas che han in' activitad da gudogn independenta ordaifer l' agricultura e che han uffants il dretg da survegnir in supplement da famiglia. 
Per profitar da quest dretg ston ellas entrar en ina cassa da cumpensaziun per famiglias. 
Per finanziar las prestaziuns pajan las persunas cun activitad da gudogn independenta contribuziuns calculadas tenor lur entradas suttamessas a la AVS. 
Las contribuziuns èn plafonadas sin l' entrada che correspunda a l' import maximal da l' entrada assicurada en l' assicuranza obligatorica cunter accidents ( 126'000 francs per onn). 
Per ademplir quest nov dretg federal suttametta la regenza grischuna al cussegl grond ina missiva tar la revisiun parziala da la lescha davart ils supplements da famiglia. 
En quella propona ella d' incassar – entaifer ina cassa da cumpensaziun per famiglias – la medema tariffa da contribuziun sin la summa dals salaris da las lavurantas e dals lavurants ch' è suttamessa a las contribuziuns da la AVS e sin las entradas da las persunas cun activitad da gudogn independenta ch' èn suttamessas a las contribuziuns da la AVS. 
Tar la cassa da cumpensaziun chantunala per famiglias èn quai actualmain 1,9 pertschient da la summa dals salaris tenor la AVS che vegnan finanziads da las patrunas e dals patruns a favur da las lavurantas e dals lavurants. 
Sch' i duai vegnir applitgada en l' avegnir per tuts mo ina tariffa da contribuziun entaifer ina cassa u betg, pon decider ils chantuns. 
Ord vista da la regenza ha ina tariffa da contribuziun unitara pro cassa da cumpensaziun per famiglias l' avantatg che tut las persunas cun activitad da gudogn vegnan tractadas giuridicamain en moda uschè eguala sco pussaivel. 
Ina cassa chantunala e 33 cassas privatas 
Ultra da la cassa chantunala cun ses posts da rendaquint existan en il Grischun 33 cassas da cumpensaziun privatas per famiglias, sur las qualas ils supplements da famiglia vegnan pajads. 
Per uffants importan ils supplements 220 francs per mais fin ch' els han cumplenì 16 onns, per giuvenils vegnan pajads 270 francs fin ch' els han cumplenì 25 onns. 
Tge consequenzas finanzialas che resultan tras la nova regulaziun legala, è difficil da stimar. 
Teoreticamain pudessan vegnir pajads oz – da nov – supplements da famiglia per circa 6000 uffants da persunas cun activitad da gudogn independenta en il chantun. 
Ins po dentant partir dal fatg ch' i vegnian gia retratgs supplements per circa la mesadad da quests uffants sur il genitur cun activitad da gudogn dependenta. 
Per l' onn 2013 fa la cassa da cumpensaziun chantunala per famiglias quint per ella cun ina summa supplementara da supplements da 7,555 milliuns francs. 
En quest reguard vegni quintà cun contribuziuns da las persunas cun activitad da gudogn independenta en l' autezza da 7,220 milliuns francs. 
Per cumparegliar: A lavurantas ed a lavurants vegn la cassa chantunala a pajar l' onn 2013 supplements da circa 81,725 milliuns francs. 
Il cussegl grond vegn a tractar questa fatschenta en la sessiun d' avust 2012. 
La nova planisaziun dals ospitals porta in provediment effizient che correspunda als basegns
La planisaziun grischuna dals ospitals vegn fixada da nov sin il stgalim da la lescha, e quai tenor las prescripziuns federalas che s' orienteschan a la prestaziun: La regenza grischuna suttametta al cussegl grond ina legislaziun executiva correspundenta. 
Per il 1. da schaner 2013 duai il chantun Grischun pudair ademplir las novas disposiziuns federalas concernent ina planisaziun dals ospitals che s' orientescha a la prestaziun e concernent in provediment medical da la populaziun che correspunda als basegns. 
Suenter che la consultaziun è terminada, suttametta la regenza grischuna al cussegl grond ina revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas). 
Il cussegl grond vegn a tractar la fatschenta en la sessiun d' avust 2012. 
Rentabilitad e qualitad sco criteris centrals 
Il project prevesa in nov chapitel davart la planisaziun dals ospitals e davart la glista dals ospitals en la lescha per promover la tgira da persunas malsaunas. 
La planisaziun dals ospitals è l' instrument strategic da la regenza, cun il qual ella eruescha e determinescha periodicamain tant il basegn da prestaziuns sco er la purschida necessaria per il provediment medical da la populaziun. 
Sin basa da la planisaziun dals ospitals relascha la regenza ina glista dals ospitals che cuntegna ils furniturs da prestaziuns, pia ils ospitals e las clinicas, sco er lur incarica da prestaziun. 
Tenor il dretg federal ston vegnir resguardadas en spezial la rentabilitad e la qualitad da las prestaziuns furnidas per giuditgar e per tscherner la purschida che duai vegnir garantida sin la glista dals ospitals. 
La planisaziun e la glista dals ospitals dal chantun – che sa referivan fin ussa al dumber da letgs – vegnan remplazzadas per quest intent tras ina planisaziun e tras ina glista che s' orienteschan a la prestaziun. 
Per promover lur cumpetitivitad pon – tenor la nova lescha per promover la tgira da persunas malsaunas – dentant er vegnir surdadas als ospitals grischuns incaricas da prestaziun che surpassan il basegn. 
Plinavant pon ils ospitals en il chantun vegnir obligads da furnir tschertas prestaziuns, sche quai è necessari per il provediment da la sanadad. 
La lescha prevesa sancziuns, en cas che las disposiziuns na vegnan betg observadas. 
Sper ils criteris da la rentabilitad e da la qualitad fa la lescha ulteriuras pretensiuns envers ils ospitals. 
Quellas èn la cundiziun per survegnir ina incarica da prestaziun. Uschia po la surdada d' incaricas da prestaziun per exempel vegnir fatga dependenta da dumbers minimals da cas, sche lur influenzas sin la qualitad dals resultats èn vegnidas renconuschidas scientificamain. 
Il provediment da basa decentral resta mantegnì 
Las purschidas decentralas existentas dal provediment medical da basa en il chantun vegnan ad esser necessarias er en l' avegnir. 
Quai mo gia per ch' il provediment en cas d' urgenza possia vegnir garantì a temp. 
Prestaziuns raras u cumplexas, che pretendan ina infrastructura fitg chara ubain enconuschientschas ed abilitads spezialisadas, vegnan dentant concentradas tras la nova legislaziun. 
Il resultat duai la finala esser ina planisaziun ed ina glista dals ospitals che tegnan quint da las pazientas e dals pazients, che mettan a disposiziun a la populaziun dal chantun ina purschida adequata e che pussibiliteschan ina concurrenza reglada tranter ils purschiders. 
Il dretg da referendum mai duvrà duai vegnir abolì
La regenza grischuna ha deliberà la missiva per abolir il referendum extraordinari da las autoritads per mauns dal cussegl grond. 
Il dretg da referendum dal parlament che n' è anc mai vegnì duvrà duai uschia vegnir abolì. 
Decider decidan la finala las votantas ed ils votants. 
Fatschentas che suttastattan al referendum facultativ u che tutgan en sia cumpetenza finala po il cussegl grond suttametter a la votaziun dal pievel. 
Questa opziun ha il parlament grazia al referendum extraordinari da las autoritads, in instrument ch' è vegnì stgaffì a chaschun da la revisiun totala da la constituziun chantunala dal Grischun da l' onn 2003. 
Fin oz n' ha il cussegl grond dentant anc mai fatg diever da quest dretg. 
D' applitgar l' instrument ha il cussegl grond però discutà en moda intensiva e cuntraversa en differentas fatschentas – l' ultima giada en la sessiun d' avrigl 2012 a chaschun da la discussiun concernent la lescha davart las taxas turisticas. 
En la sessiun da december 2009 è la maioritad dal parlament grischun s' exprimida per l' aboliziun dal referendum extraordinari da las autoritads. 
D' ina vart saja sa mussà che l' instrument na saja betg stà adattà en la pratica vertenta. Da l' autra vart pledian ponderaziuns constituziunalas e statalpoliticas per l' aboliziun dal referendum. 
La missiva da la regenza ch' è ussa avant maun cuntegna ina revisiun parziala da la constituziun chantunala. 
Ina midada constituziunala suttastat al referendum obligatoric, uschia che las votantas ed ils votants vegnan a decider davart l' aboliziun dal referendum extraordinari da las autoritads. 
Il cussegl grond vegn a tractar la fatschenta en la sessiun d' avust 2012. 
Sch' il pievel accepta la revisiun, duai ella vegnir messa en vigur per il 1. da schaner 2013. 
Nova basa da mantegniment Lumnezia da l'uffizi districtual da construcziun bassa Glion
Mesemna, ils 27 da zercladur 2012, vegn averta a Degen uffizialmain la nova basa da mantegniment Lumnezia da l' uffizi da construcziun bassa, district 6, Glion. 
Entaifer in onn èn las localitads insuffizientas vegnidas remplazzadas tras in nov stabiliment funcziunal. 
Il district 6 da l' uffizi da construcziun bassa a Glion tgira ina rait da vias da 284 kilometers. 
El cumpiglia tut la Surselva da La Punt fin al pass da l' Alpsu resp. al pass dal Lucmagn inclusiv tut las vals lateralas. 
Cun questa rait da vias vasta e pretensiusa e cun ina surfatscha da 1383 kilometers quadrat è il district 6 da Glion il segund grond district dal chantun. 
Da la basa da Lumnezia anora garanteschan totalmain tschintg collavuraturs il mantegniment architectonic e funcziunal da la via da la Lumnezia da Glion fin a Vrin sco er da las vias lateralas appartegnentas. 
Las localitads existentas na pudevan lunschor betg pli ademplir las pretensiuns che vegnan fatgas ozendi envers in mantegniment modern da las vias. 
Il fatg che las localitads sa chattavan en differents stabiliments difficultava il manaschi dal mantegniment da la rait da vias. 
Remisas per vehichels mancavan per gronda part e stuevan vegnir prendidas en locaziun en differents lieus. 
Il material ed ils apparats vegnivan deponids en sustas provisoricas. 
Al persunal stevan a disposiziun locals da segiurn e gardarobas d' in standard fitg modest. 
Nova basa per il servetsch quotidian 
En la fracziun da Vattiz da la vischnanca da Degen ha pudì vegnir cumprà l' onn 2010 in bain immobigliar adattà per la construcziun d' ina nova basa. 
Sa basond sin il concept da gestiun e sin il program da spazi da l' uffizi da construcziun bassa è vegnì planisà in edifizi simpel ed adequat en lain. 
La realisaziun ha durà in onn. 
Sut in sulet tetg èn ussa unids ina halla per parcar vehichels, localitads da deposit sco er locals da segiurn e gardarobas per ils collavuraturs. 
Il stabiliment sa distingua tras ina moda da construcziun funcziunala e persistenta e tras furmas cleras. 
El correspunda a las pretensiuns che vegnan fatgas ozendi ad ina basa moderna e sustegna ils collavuraturs en lur servetsch quotidian sin via. 
La basa è accessibla a la publicitad interessada sonda, ils 30 da zercladur 2012, a chaschun d' in di da las portas avertas. 
Ina nova firma sociala per il chantun Grischun
La regenza grischuna ha incumbensà la gruppa Dock SA a Son Gagl d' installar ina firma sociala per persunas ch' èn dischoccupadas durant in temp pli lung e che na chattan nagina plazza sin l' emprim martgà da lavur. 
La firma dal Grischun vegn a cumenzar cun sia lavur l' atun 2012. 
Ella vegn ad avair sia sedia a la St. Margrethenstrasse a Cuira. 
Questa purschida cumplettescha la purschida da promoziun existenta per persunas che han paucas schanzas sin il martgà da lavur. 
L' atun 2010 ha ina gruppa da project analisà las purschidas existentas per persunas dischoccupadas da lunga durada en il Grischun. 
Quellas èn savens dependentas da prestaziuns da l' assicuranza cunter la dischoccupaziun, da l' assicuranza d' invaliditad e/u da l' agid social. 
Da l' analisa è resultà ch' i mancan purschidas d' occupaziun e purschidas che garanteschan ina structura dal di sin il martgà da lavur cunzunt per persunas ch' èn dependentas da l' agid social. 
La planisaziun s' orientescha ad ina purschida da 100 plazzas en ina firma sociala. 
L' uffizi per industria, mastergn e lavur e l' institut d' assicuranza sociala dal chantun Grischun ( resp. l' uffizi da la AI) inditgeschan lur basegn cun mintgamai diesch plazzas annualas per occupar, per sclerir la professiun e per qualifitgar lur clientella. 
Il pli grond basegn resulta tar la clientella da l' agid social ( 80 plazzas annualas) che na chatta betg ina plazza sin l' emprim martgà da lavur, malgrà pliras emprovas d' intermediaziun, e ch' è privada dal dretg da schurnada. 
La gruppa Dock SA 
La gruppa Dock SA è ina firma sociala manada sco ina interpresa en il sectur da l' integraziun en il mund da lavur per persunas dischoccupadas da lunga durada e per persunas ch' èn privadas dal dretg da schurnada en Svizra. La gruppa ha ina experientscha da 15 onns. 
Ella operescha sco interpresa libra da taglia ed è ina filiala da la fundaziun per lavur a Son Gagl. 
Las singulas firmas, nua che vegn producida la valurisaziun, vegnan manadas sco filialas sut il tetg da la gruppa Dock SA. 
Questas filialas èn situadas a Son Gagl ( cun in manaschi a Gossau ed in a Buchs), ad Arbon, a Winterthur, a Wallisellen, a Lucerna, a Basilea-Citad, a Dietikon ed a partir da l' atun er a Cuira. 
Actualmain porscha la gruppa Dock SA passa 1000 plazzas da lavur illimitadas. 
Da princip po mintga persuna che retira agid social e che vul finanziar sezza ina part da sia vita lavurar en ina filiala. 
Cunquai che la gruppa Dock SA sco firma sociala na dastga da princip betg concurrenzar las interpresas sin l' emprim martgà da lavur, acquirescha ella lavurs industrialas che na pon uschiglio betg vegnir liquidadas en Svizra en ina moda che cuvra ils custs. 
Cun ses agid cloma sia clientella lavurs ch' èn gia vegnidas externalisadas en pajais cun salaris bass enavos en Svizra u desista da cumprar ina maschina. 
Las singulas firmas lavuran tenor ils princips e las directivas da l' economia da manaschi, uschia che la valurisaziun ed il niz dals meds investids pon vegnir garantids il meglier pussaivel. 
Ellas lavuran per manaschis industrials e per firmas da recicladi, per ils quals ellas fan lavurs simplas a maun en seria. 
La clientella vegn sustegnida principalmain en l' elavuraziun posteriura da products, en la montascha, en la separaziun da material, en l' emballadi ed en la controlla da qualitad. 
Sco firma sociala manada sco ina interpresa na lavura la gruppa Dock SA betg cun la finamira da rendita. 
Ina gronda part da sia svieuta realisescha ella cun agid da las incumbensas da la clientella. Il salari da las lavurantas e dals lavurants anteriuramain dischoccupads da lunga durada vegn finanzià dal post assegnant. 
Cunvegna davart la collavuraziun 
La regenza ha approvà l' installaziun e la gestiun d' ina firma sociala tras la gruppa Dock SA. 
Ella ha garantì per quai a la Dock SA ina contribuziun da 650'000 francs per lavurs da concept, per l' infrastructura sco er per cuvrir ils custs da locaziun e da salari en la fasa iniziala. 
La firma dal Grischun vegn a cumenzar cun sia lavur l' atun 2012. 
La regenza grischuna beneventa las elecziuns da proporz a partir da 2018
La regenza grischuna pleda a favur d' ina midada dal sistem electoral per il cussegl grond. 
L' elecziun da proporz duai dentant vegnir introducida cun il temp ch' è necessari per quai e duai vegnir applitgada per l' emprima giada l' onn 2018. 
En quest senn oppona la regenza l' iniziativa chantunala dal pievel " Per elecziuns gistas " ad ina cuntraproposta directa. 
L' iniziativa dal pievel " Per elecziuns gistas ", ch' è vegnida inoltrada l' avust 2011 d' in comité independent, pretenda ch' il cussegl grond dal Grischun vegnia elegì tenor il dretg electoral da proporz. 
Gia per las proximas elecziuns dal cussegl grond, l' onn 2014, duai vegnir applitgà il dretg electoral da proporz empè dal dretg electoral da maiorz. 
Tenor las indicaziuns da las iniziantas e dals iniziants duai l' iniziativa modernisar il sistem electoral grischun e procurar ch' el saja sin il medem nivel sco quel da praticamain tut ils auters chantuns e sco quel la confederaziun. 
L' elecziun da proporz garanteschia a las singulas partidas ina represchentanza en il cussegl grond tenor lur forza effectiva e permettia er la participaziun da partidas pli pitschnas. 
Las votantas grischunas ed ils votants grischuns han pudì prender posiziun ils ultims 75 onns pliras giadas davart la dumonda da l' introducziun dal dretg electoral da proporz per l' elecziun dal cussegl grond. 
Fin oz ha il suveran refusà tut las intervenziuns a favur d' ina midada dal sistem electoral existent, per part dentant cun in resultat stretg. 
Ultra dal chantun Grischun elegia mo pli il chantun Appenzell Dadens ses parlament exclusivamain tenor l' elecziun da maiorz. 
Intgins chantuns, sco per exempel ils chantuns Uri ed Appenzell Dador, han in sistem electoral maschadà. 
Il temp è madir per ina midada 
La regenza grischuna ha proponì – gia en connex cun l' iniziativa dal pievel " Pro proporz " 1996, sco er a chaschun da la revisiun totala da la constituziun chantunala 2003 – la varianta dal " model grischun " per ina renovaziun dal sistem electoral. 
Gia alura vuleva la regenza ademplir en spezial il giavisch d' ina meglra represchentanza da las minoritads en il parlament. 
Ils ultims onns èn las relaziuns socialas e politicas sa midadas vinavant en il chantun. 
Las differenzas territorialas èn oz relativadas fermamain, la cuntrada politica è sa diversifitgada anc pli fitg. 
Ils arguments per ina midada da sistem èn pli ferms che mai. 
Malgrà questa tenuta fundamentala positiva envers l' introducziun da l' elecziun da proporz refusa la regenza l' iniziativa dal pievel " Per elecziuns gistas ". 
Sche l' iniziativa vegniss acceptada da las votantas e dals votants fissan necessarias tant ina legislaziun executiva cumplessiva sco er grondas lavurs preparatoricas organisatoricas e tecnicas. 
Bleras dumondas stuessan vegnir scleridas. 
Per exempel prevesa l' iniziativa da nov ils districts sco circuls electorals. 
La repartiziun dals circuls electorals sin basa dals districts actuals na cuntenta dentant – en elecziuns da proporz – betg las pretensiuns da la constituziun federala. 
L' uschenumnada " egualitad da la valur dal success " da las vuschs stuess vegnir garantida supplementarmain. 
Cuntraproposta en in proceder realistic 
I fiss pussaivel da realisar las elecziuns 2014 tenor l' elecziun da proporz mo cun in proceder absolutamain optimal da tut las mesiras ch' èn necessarias per quai. 
Tenor l' avis da la regenza na pon ins dentant betg responsar da discutar e da decider la dumonda d' in futur sistem electoral per il chantun Grischun mo en in rom temporal uschè stretg. 
D' agiuntar èsi ch' ils districts vegnan probablamain abolids la fin da l' onn 2016 en consequenza da la refurma territoriala currenta. 
Per las elecziuns da l' onn 2018 stuessan ils circuls electorals puspè vegnir fixads da nov. 
La regenza propona al cussegl grond d' opponer l' iniziativa ad ina cuntraproposta directa che prevesa d' introducir l' elecziun da proporz per las elecziuns da renovaziun 2018. 
I vegn surlaschà al legislatur da reglar fin alura tut ils elements d' in sistem electoral da proporz. 
Cuntrari a l' iniziativa dal pievel " Per elecziuns gistas " vegnan ils mandats repartids sco fin ussa sin circuls electorals, e quai correspundentamain a la populaziun residenta svizra. 
L' iniziativa basa la repartiziun dals mandats sin la populaziun residenta en total. 
L' iniziativa e la cuntraproposta duain vegnir suttamessas a medem temp a la votaziun dal pievel ils 3 da mars 2013. 
La concepziun dal project da votaziun dependa dentant dals conclus concrets dal cussegl grond. 
Il parlament vegn a tractar la fatschenta en la sessiun d' october 2012. 
Agiuntas: 
- /RM/medias/Dossiers/Seiten/020_Wahlreform.aspx 
Communicaziun da la regenza dals 28 da zercladur 2012
La regenza grischuna ha determinà da nov las cundiziuns per ina reducziun da la taglia per autos che chaschunan paucas emissiuns. 
Plinavant ha ella fixà il termin per la votaziun davart la refurma dal territori ed ha tractà fatschentas da las vischnancas. 
Adattà la reducziun da la taglia per autos cun paucas emissiuns 
Possessuras e possessurs d' autos da persunas che chaschunan paucas emissiuns survegnan – tenor il dretg vertent – ina reducziun da la taglia da traffic. 
Ina reducziun da 60 pertschient survegn ins oz per vehichels a motor levs cun in' emissiun da CO2 da maximalmain 140 g/km ed ina reducziun dad 80 pertschient per vehichels a motor levs cun in' emissiun da CO2 da maximalmain 120 g/km. 
Sco fixà en l' ordinaziun correspundenta reducescha la regenza mintga dus onns las limitas per l' emissiun da CO2, e quai sin basa dals progress tar il svilup d' autos da persunas cun paucas emissiuns. 
Per il 1. da schaner 2013 vala da nov ina reducziun da la taglia da traffic da 60 pertschient per vehichels a motor levs cun in' emissiun da CO2 da maximalmain 130 g/km ed ina reducziun dad 80 pertschient per vehichels a motor levs cun in' emissiun da CO2 da maximalmain 110 g/km. 
Ina revisiun parziala da l' ordinaziun tar la lescha introductiva tar la lescha federala davart il traffic sin via entra en vigur cun questa data. 
La votaziun davart la refurma dal territori ha lieu ils 23 da settember 2012 
La dumengia dals 23 da settember 2012 vegni votà davart la revisiun parziala da la constituziun chantunala ( refurma dal territori). 
Plinavant ha la regenza grischuna prendì enconuschientscha dal fatg ch' ils suandants projects federals vegnan suttamess il medem di a la votaziun dal pievel: 
- conclus federal dals 15 da mars 2012 davart la promoziun da la furmaziun musicala da la giuventetgna ( cuntraproposta a l' iniziativa dal pievel " giuventetgna + musica ") 
- iniziativa dal pievel dals 23 da schaner 2009 " Segirezza d' abitar per persunas pensiunadas " 
- iniziativa dal pievel dals 18 da matg 2010 " Protecziun cunter il fimar passiv " 
Da vischnancas e da regiuns 
San Vittore: La revisiun parziala da la planisaziun locala, concludida da la vischnanca da San Vittore ils 20 da mars 2012, vegn approvada. 
La revisiun parziala cumpiglia l' attribuziun d' ina stretga strivla da terren a la zona d' industria. 
Churwalden: Il plan da zonas 1 :1'000 " Revisiun parziala parcella nr. 20 077 ", concludì da la vischnanca da Churwalden ils 27 d' october 2011 en il rom d' ina revisiun parziala da la planisaziun locala, vegn approvà. 
Schlarigna: Il project " Via da maschinas Val S-chüra " da la vischnanca da Schlarigna vegn approvà. 
Tras la construcziun da la via da maschinas " Val S-chüra " survegn ina surfatscha da guaud da 65 hectaras in meglier access. 
Farera: Il project " Via da maschinas Lavenzug " che l' uffizi da guaud e privels da la natira ha inoltrà per incumbensa da la vischnanca da Farera vegn approvà. 
I vegn garantida ina contribuziun da maximalmain 36'180 francs. 
Il project cuntegna in meglier access dals guauds en il territori da Lavenzug. 
Projects da vias 
La regenza ha approvà 1'355'000 francs per lavurs da construcziun sin il suandant traject: 
- via dal Landwasser: implants a tensiun media, tunnel dal Landwasser 
Communicaziun da la regenza dals 5 da fanadur 2012
La regenza grischuna ha relaschà las prescripziuns da chatscha 2012. 
Per ils tschiervs è vegnì fixà in plan da prelevaziun levamain pli aut. 
Plinavant ha la regenza prolungà la cunvegna da prestaziun cun Grischun vacanzas e tractà fatschentas da las vischnancas. 
Reglà la chatscha 2012 
La regenza grischuna ha approvà las prescripziuns da chatscha per l' onn 2012. 
Quellas reglan la chatscha e prescrivan, tge animals che dastgan vegnir sajettads. 
Ils tschiervs han tut en tut in effectiv constant, malgrà ch' igl ha dà en il Grischun dal nord perditas pli grondas durant l' enviern passà tras tschiervs disgraziads. 
Actualmain vegni quintà cun in effectiv da tschiervs da ca. 14'200 animals. 
La planisaziun da prelevaziun qualitativa per ils tschiervs, ch' è vegnida introducida l' onn 2000, è sa cumprovada e vegn cuntinuada. 
Questa planisaziun garantescha ch' i vegn sajettada la quota necessaria d' animals feminins. 
Sin basa dal plan da prelevaziun da quest onn ston vegnir sajettads totalmain 4460 tschiervs. 
En cumparegliaziun cun il plan da prelevaziun da l' onn precedent ston vegnir sajettads quest onn 130 animals dapli. 
Il plan è ademplì, sch' igl èn vegnids sajettads almain 2230 animals feminins. 
Sch' ils plans da prelevaziun na vegnan betg ademplids, ha lieu ina chatscha d' atun il november ed il december. 
Là vegnan ils dumbers da prelevaziun fixads tenor regiun da tschiervs. 
Per sbassar il dumber da schluppettadas fallidas da tschiervs da curuna vegnan relaschadas da nov reglas pli severas. 
Sche ferms tschiervs da curuna vegnan sajettads culpaivlamain, na vegn quai betg pli chastià cun ina multa disciplinara, mabain da nov denunzià. 
Uschia duai vegnir cuntanschì che tschiervs ferms vegnan observads pli exactamain. 
Er tar ils chavriels ha l' enviern 2011/12, cun sia blera naiv e cun sias temperaturas bassas, reducì mo localmain ils buns effectivs. 
Per che quests effectivs na creschian betg vinavant, vegn il temp da chatscha laschà sco l' onn precedent a 21 dis. 
Anc adina difficila da stimar è la situaziun tar ils chamutschs. 
Ils ultims onns han – ultra dals disturbis pli e pli intensivs en lur spazi da viver ed ultra dals envierns dirs – er malsognas gì consequenzas negativas per quests animals. 
La tschorvadad da chamutschs ha donnegià blers effectivs. 
Ina strategia prudenta è inditgada er vinavant. 
La chatscha sin chauras-chamutsch vegn perquai puspè reducida per quatter dis en tut il chantun e limitada en il contingent da trais ed en il contingent supplementar ad in animal feminin per chatschadra u per chatschader. 
Ils effectivs da selvaschina manidla sa sviluppan anc adina bain, uschia ch' i dovra en quest reguard mo adattaziuns minimalas da las prescripziuns. 
Da nov dastgan er vegnir sajettadas undatras. 
Uschia duai vegnir impedì che questa spezia d' animals estra fitgia pe en il Grischun. 
Ils termins per la chatscha auta 2012 e 2013 èn fixads. 
Quest onn dura la chatscha dals 3 fin ils 9 da settember e dals 17 fin ils 30 da settember. 
Dals 10 fin ils 16 da settember vegn la chatscha auta interrutta. 
Gia vegnì fixà è il termin da la chatscha auta 2013: Quella ha lieu dals 2 fin e cun ils 8 da settember 2013 e dals 16 fin e cun ils 29 da settember 2013. 
La regenza prolunghescha la cunvegna da prestaziun cun Grischun vacanzas 
La regenza grischuna prolunghescha la cunvegna da prestaziun 2008 – 2011 cun l' uniun Grischun vacanzas per in ulteriur onn fin la fin da l' onn 2013 e garantescha a l' organisaziun turistica ina contribuziun ordinaria da 6,37 milliuns francs. 
La marca Grischun vegn sustegnida cun ina contribuziun chantunala separada da 100'000 francs. 
Las contribuziuns per l' onn 2013 correspundan a l' onn precedent. 
Cun la prolungaziun da la cunvegna da prestaziun vul la regenza promover vinavant la realisaziun da la refurma dal turissem currenta. 
Da vischnancas e da regiuns 
Avras: Als custs subvenziunabels per las lavurs da la meglieraziun generala dad Avras approvescha la regenza ina contribuziun da maximalmain 7'272'000 francs. 
Cazas: A la vischnanca da Cazas vegn garantida ina contribuziun pauschala da 46'800 francs per renovar e per engrondir la cuschina da scola en la chasa da scola Quadra. 
Brusio: A la vischnanca da Brusio vegn garantida ina contribuziun da maximalmain 178'200 francs als custs subvenziunabels per renovar e per engrondir las vias champestras nr. 27, Piaz – San Romerio, e nr. 46, Palü – Confine di Stato, sco er a la cumplettaziun da la via d' access a Grüm d' Sot. 
Regiun Mesolcina / Organisaziun regiunala da la Val Calanca: Il plan directiv regiunal " Traffic betg motorisà da la part sut da la Mesolcina / da la part al sid da la Val Calanca – via da velos e da velos da muntogna " ch' è vegnì concludì da las corporaziuns regiunalas Regiun Mesolcina ed Organisaziun regiunala da la Val Calanca vegn approvà. 
Medemamain approvada vegn l' adattaziun dal plan directiv regiunal " Sectur parzial explotaziun ed utilisaziun da material sco er deponias / deponias da material e plazzas per rimnar e per zavrar material ". 
Zernez: La zona per l' explotaziun da material ( amfibolit) ch' è vegnida determinada en il plan da zonas " Crastatscha " 1 :2000 sco er il plan general da furmaziun " Crastatscha " 1 :1000 vegnan approvads. 
Projects da vias 
La regenza ha approvà 2'665'000 francs per lavurs da construcziun sin ils suandants trajects: 
- via da l' Alvra: lavurs da cuvrida, Preda – La Punt 
- via sursilvana: lavurs d' impressari e da cuvrida en il vitg da Mustér 
Communicaziun da la regenza dals 12 da fanadur 2012
A chaschun da sia ultima sesida ha la regenza grischuna prendì posiziun davart diversas ordinaziuns e tractà differentas fatschentas da vischnancas e da regiuns. 
La regenza beneventa la revisiun parziala da l' ordinaziun davart la furmaziun professiunala 
En sia posiziun a la confederaziun sustegna la regenza grischuna la revisiun parziala da l' ordinaziun davart la furmaziun professiunala. 
Cun l' adattaziun vul la confederaziun augmentar sias contribuziuns per la realisaziun dals examens federals dad actualmain 25 sin 60 pertschient, en cas d' examens che chaschunan spezialmain blers custs fin sin 80 pertschient. 
Uschia renconuscha la confederaziun la promoziun da la furmaziun professiunala superiura sco finamira centrala. 
La regenza grischuna sustegna l' adattaziun, constatescha però en sia posiziun ch' i na saja betg en emprima lingia necessari d' adattar la finanziaziun dals examens federalas per rinforzar la furmaziun professiunala superiura, mabain dad armonisar oravant tut la finanziaziun dals curs preparatorics. 
La regenza grischuna pretenda proceduras efficazias per reducir las emissiuns da CO2 
La lescha da CO2 ch' è vegnida deliberada dal parlament federal l' onn 2011 vul reducir ils gas cun effect da serra emess en Svizra fin l' onn 2020 per almain 20 pertschient envers l' onn 1990. 
L' ordinaziun da CO2 dal cussegl federal ch' è ussa avant maun concretisescha la concepziun dals singuls instruments. 
La regenza resta tar sia posiziun ch' ils chantuns n' avevan – cun excepziun dal program d' edifizis – enfin ussa naginas incumbensas d' execuziun en il sectur da la lescha da CO2. 
Il sboz ch' è avant maun attribuescha als chantuns incumbensas tar la rapportaziun e tar ils fatgs d' annunzia ch' èn per part novs e che chaschunan lavur supplementara considerabla. 
La regenza grischuna pretenda per quai ina indemnisaziun cumplaina da la confederaziun. 
Plinavant pretenda ella en sia posiziun proceduras uschè efficazias sco pussaivel per limitar la lavur administrativa. 
La regenza beneventa la revisiun parziala en il sectur d' asil 
La regenza grischuna sustegna las revisiuns parzialas da l' ordinaziun 2 davart l' asil concernent las dumondas da finanziaziun, da l' ordinaziun davart l' integraziun da persunas estras sco er da l' ordinaziun davart l' execuziun da la spedida e da l' expulsiun da persunas estras. 
La finamira da las revisiuns parzialas è tranter auter quella d' integrar meglier en il martgà da lavur persunas che retiran agid social, dad optimar ils instruments da l' agid per il return e da promover la prontezza da persunas en arrest administrativ da bandunar la Svizra. 
La regenza grischuna beneventa oravant tut il nov sistem da finanziaziun che duai vegnir francà en questas trais ordinaziuns e che duai eliminar fauss impuls. 
Il chantun Grischun ha gia rendì attent diversas giadas a las mancanzas dal sistem da finanziaziun vertent. 
Da vischnancas e da regiuns 
Via sursilvana da la vart dretga dal Rain: Per il traject da la punt da la chavorgia da Versomi ( kilometer 6,371 – 6,448) da la via chantunala da colliaziun vegn auzà il pais maximal permess dad actualmain 13 tonnas sin 32 tonnas. 
Sumvitg: La revisiun parziala da la constituziun communala da la vischnanca da Sumvitg dals 17 da zercladur 2012 vegn approvada. 
Projects da vias 
A chaschun da sia ultima sesida ha la regenza approvà ils suandants projects per correcziuns da vias: 
- via dal Scanvetg: traject Nasstobel fin Brandacker ( kilometer 2,41 – 2,70) 
- via da Samignun: traject Laubtal fin Spissermühle ( kilometer 8,34 – 8,60) 
- via d' Engiadina: traject da l' access da Cinuos-chel fin a Brail vest ( kilometer 29,31 – 30,79) 
- via da Schuders: traject da l' access da Montagna fin al spartavias da Pusserein ( kilometer 1,55 – 2,74) 
Plinavant ha la regenza approvà totalmain 4'112'000 francs per lavurs da construcziun sin ils suandants trajects: 
- via da la Lumnezia: lavurs d' impressari, Glion – Vrin 
- via da Stels: lavurs d' impressari e da cuvrida, Schiers – Fajauna 
Cun auta tecnologia en il temp da bronz: La plazza da chats impurtanta da Crestaulta en il Grischun vegn examinada da nov
La collina d' abitadi dal temp da bronz Crestaulta a Surin en la Val Lumnezia ha servì a scienziadas futuras ed a scienziads futurs sco object da retschertga. 
En quest connex han pudì vegnir fatgas novas enconuschientschas davart la culegna preistorica. 
Dals 9 fin ils 22 da zercladur 2012 è ina plazza da chats archeologics dal Grischun che n' è ils ultims onns betg pli vegnida resguardada uschè ferm stada en il center da vivas lavurs da perscrutaziun scientifica. 
En il rom d' in curs universitar ha – en collavuraziun cun il servetsch archeologic dal Grischun – ina gruppa interdisciplinara da l' universitad da Berna ( institut da geologia ed institut da las scienzas archeologicas) ensemen cun scienziadas e scienziads da l' universitad da Heidelberg, da la scola auta d' art da Turitg, da la scola auta spezialisada bernaisa sco er da l' institut federal per la perscrutaziun da guaud, naiv e cuntrada pudì examinar la culegna dal temp da bronz da Crestaulta sper Surin. 
Questa plazza da chat en la Val Lumnezia ch' è impurtanta per la preistorgia dal Grischun è vegnida exchavada per part da Walo Burkart ils onns 1930. 
Ils resultats da las lavurs ha Burkart publitgà l' onn 1946. 
Dapi quella giada èn vegnids fatgs là mo pli pitschens studis da detagl. 
A Crestaulta è vegnì intermedià a geologas ed a geologs, a geografas ed a geografs ed oravant tut ad archeologas ed ad archeologs futurs cun exercizis pratics, co ch' els pon cartografar cuntradas e lieus da chats archeologics en moda moderna e co ch' els pon en quest connex duvrar e cumbinar en moda raschunaivla geodatas existentas sco maletgs or da l' aria e da satellits, chartas, fegls da cataster, datas da scans da laser, ma er skizzas veglias d' exchavaziuns. 
Ultra da quai è vegnida exercitada l' utilisaziun da dronas teleguidadas per far models altimetrics precis. 
In ulteriur punct central è stada l' applicaziun da metodas geofisicalas da prospecziun modernas cun las qualas pon vegnir rendidas visiblas – senza la minima intervenziun en il terren – structuras archeologicas anc betg exchavadas sco ils plans orizontals da chasas, ils fuclars e las construcziuns da defensiun. 
Latiers èn las scienziadas futuras ed ils scienziads futurs vegnids sustegnids da Christian Hübner ( ggh solutions in geoscience, Freiburg i. 
B.), in expert renumà en questas disciplinas. 
Emprender e scuvrir il medem mument novs fatgs 
Las lavurs han pussibilità a las studentas ed als students da far experientschas impurtantas per lur professiun futura cun applitgar tecnicas ultramodernas e d' exercitar il barat sur las disciplinas ora. 
Il medem mument han las retschertgas libras da donns purtà novas enconuschientschas davart la culegna da Crestaulta. 
Ultra d' ina cartaziun precisa da la collina e da ses conturns ston vegnir menziunads spezialmain ils resultats da las mesiraziuns geoelectricas. 
Per l' ina permettan ellas da giuditgar las relaziuns da mantegniment en il sectur anc betg exchavà da la planira da la collina. 
Per l' autra cumprovan ellas in mir da defensiun ch' ins n' enconuscheva anc betg enfin ussa e che circumdava cumplettamain l' abitadi e ch' era probablamain interrut mo dal portal principal e d' ina pitschna porta da fugia. 
Per ils proxims onns èsi planisà da cuntinuar e d' intensivar las lavurs. 
Ins po damai sperar ch' i dettia – grazia a l' auta tecnologia – ulteriuras scuvridas a quest lieu d' abitadi unic che amplifitgeschan la savida davart ils abitants da las Alps dal temp da bronz. 
La cumissiun per sanadad e fatgs socials beneventa la revisiun parziala da la lescha davart ils supplements da famiglia
La cumissiun per sanadad e fatgs socials ha predeliberà la missiva da la regenza tar la revisiun parziala da la lescha davart ils supplements da famiglia per mauns dal cussegl grond. Ella recumonda al cussegl grond d' acceptar la revisiun parziala. 
Sut il presidi da la deputada Gabriela Tomaschett-Berther ha la cumissiun per sanadad e fatgs socials concludì da proponer al cussegl grond d' acceptar la revisiun parziala da la lescha davart ils supplements da famiglia ( LSF). 
A la sesida èn er sa participads il cusseglier guvernativ Hansjörg Trachsel ed il directur da l' institut d' assicuranza sociala Carl Hassler. 
La missiva da la regenza tar la revisiun parziala da la LSF pertutga la realisaziun da las midadas da la lescha federala davart ils supplements da famiglia ( LSFam) ch' èn vegnidas concludidas sin plaun federal e ch' entran en vigur per il 1. da schaner 2013. 
Sa basond sin l' iniziativa parlamentara " In uffant, in supplement " han las chombras federalas extendì il champ d' applicaziun da la LSFam er sin las persunas cun activitad da gudogn independenta ordaifer l' agricultura. 
La cumissiun ha approvà il project elavurà da la regenza e propona al cussegl grond d' entrar en la materia e d' acceptar la revisiun parziala. 
Duas propostas da minoritad, fatgas en la cumissiun, concernan d' ina vart l' autezza dals supplements per uffants ( inclusiv in' adattaziun a la chareschia) e da l' autra vart la pussaivladad per las cassas da cumpensaziun per famiglias d' incassar differentas tariffas da contribuziun per lavurantas e lavurants e per persunas cun activitad da gudogn independenta. 
La missiva prevesa percunter ina tariffa unitara. 
Il cussegl grond vegn a tractar la revisiun parziala da la LSF en la sessiun d' avust 2012. 
&quot;La chatscha en il Grischun. Nua poss jau retrair la patenta?&quot; Retratga da las patentas per la stagiun da chatscha 2012
Gia oz spetgan las chatschadras ed ils chatschaders grischuns cun fevra la proxima stagiun da chatscha che cumenza quest onn il 3. da settember. 
Ellas ed els fan las emprimas preparaziuns. 
Equipads cun il perspectiv e cun il telescop passentan ellas ed els mintga minuta libra en il territori da chatscha. 
Passiunadamain vegni " spievlà ", observà la selvaschina e sias disas. 
A chasa vegnan rimnads ils utensils da chatscha, las victualias e las bavrondas per il transport en la chamona da chatscha. 
Èn vegnidas pajadas las taglias e l' assicuranza da responsabladad obligatorica? 
Èn enconuschentas las novaziuns las pli impurtantas da la lescha da chatscha? 
Han ellas ed els regulà persunalmain las armas da chatscha, e quai mo en ils lieus ch' èn vegnids inditgads da las vischnancas, sco quai che la lescha prescriva? 
E la finala, per terminar las preparaziuns, cura e nua pon ellas ed els retrair la patenta da chatscha? 
En il fegl uffizial dal chantun Grischun dals 9 d' avust 2012 èn publitgads ils lieus, las datas e las uras da la vendita organisada da las patentas. 
En il museum da la natira dal Grischun pon vegnir cumpradas patentas a partir dals 14 d' avust. 
Al spurtegl dal museum da la natira dal Grischun resp. tar ils organs da surveglianza da chatscha èsi pussaivel da cumprar las patentas da chatscha cun cartas da debit. 
Acceptadas vegnan cartas sco Maestro u Postcard. L' import che sto vegnir pajà vegn tratg giu directamain da Voss conto senza quintar ina cumissiun. 
Per garantir in pajament senza incaps supplitgain nus las chatschadras ed ils chatschaders che pajan cun cartas da debit da controllar ordavant che la carta da debit ha tant ina limita per di sco er ina limita per mais. 
Eventuals augments da las limitas ston vegnir dumandads a temp tar l' atgna banca. 
Attenziun: Cartas da credit sco Visa u MasterCard na vegnan betg acceptadas sco meds da pajament. 
Nus giavischain ina buna mira ed ina ritga preda! 
&quot;Sgurdins&quot; – Nov med d'instrucziun da rumantsch per la 6. classa
Dapi l' onn 2006 elavura in team d' auturas e d' auturs per incumbensa dal chantun ina nova generaziun da meds d' instrucziun per il rom rumantsch grischun. 
Cun " Sgurdins ", il nov med d' instrucziun da lingua per la 6. classa, è terminada la fasa d' elavuraziun per la scola primara. 
" Sgurdins " è l' emprim med d' instrucziun da rumantsch grischun per la 6. classa. 
Conceptualmain sa referescha el dal tuttafatg als ulteriurs meds d' instrucziun per las classas primaras e tant tematicamain sco er grammaticalmain vala el sco cuntinuaziun dals meds " Passins ", " Puntinas ", " Alerts ", " Scuverta " e " Splerins ". 
En tut ils sis meds d' instrucziun vegn propagada ina instrucziun differenziada che metta il scolar en il center e che permetta l' emprender varià a maun da pensums da differenta cumplexitad. 
L' applicaziun simpla dals meds d' instrucziun, las numerusas ideas e bler material supplementar duain facilitar a la persuna d' instrucziun d' instruir rumantsch grischun e d' uschia stgaffir dapli spazi per individualisaziuns e per la promoziun specifica da singulas scolaras e da singuls scolars. 
En " Sgurdins ", il pled rumantsch per " dischurden ", sa fatschentan las scolaras ed ils scolars plain plaschair en tschintg chapitels cun la lingua ma er cun sasezs e cun lur conturns. 
Ils cuntegns didactics vegnan reproducids en differentas modas e manieras en chanzuns, en poesias, en texts ed en pensums davart ils temas " detectivs ", " dischurden ", " sfidas ", " lingua " e " rumantsch ". Els tractan situaziuns che las scolaras ed ils scolars enconuschan e nua ch' els sa sentan da chasa. 
En mintga chapitel vegn plinavant averta ina fanestra culturala che renda attent a caracteristicas regiunalas e che integrescha aspects istorics centrals. 
Las controllas dal progress ed ils tests adattads a mintga chapitel permettan a las scolaras ed als scolars d' ordinar e da controllar individualmain tant il cuntegn sco er la grammatica. 
Ultra da quai cumpiglia il med d' instrucziun dus discs cumpacts che cuntegnan las chanzuns ed ils texts auditivs ch' èn necessaris per l' instrucziun, sco er exercizis digitals dals singuls chapitels che pon vegnir fatgs sin ina plattafurma existenta. 
Il med d' instrucziun è vegnì illustrà cun premura e sa preschenta en in design modern. 
Il Grischun essan nus – la presidenta da la regenza tranter nus
Tge vulevas Vus gia adina mussar u dir a la regenza grischuna? 
Envidai la presidenta da la regenza Barbara Janom Steiner ad ina visita. 
En mintga regiun linguistica dal chantun han lieu il settember e l' october 2012 dis da scuntrada che vegnan arranschads tenor las propostas da la populaziun. 
Durant ses onn presidial vul la presidenta da la regenza Barbara Janom Steiner tgirar il contact cun la populaziun grischuna en tut las trais regiuns linguisticas dal chantun. 
I duai dar in barat avert e direct en il rom da scuntradas persunalas. 
Per quest intent retschaiva la presidenta da la regenza gugent propostas da la populaziun: persunas interessadas èn envidadas d' inoltrar propostas per ina scuntrada. 
En mintga regiun linguistica ( Grischun rumantsch, tudestg e talian) è previs il settember e l' october 2012 almain in di da visita cun la presidenta da la regenza. 
Barbara Janom Steiner vegn a selecziunar sezza las propostas da la populaziun. 
Propostas originalas èn giavischadas. 
Da resguardar è che las visitas èn publicas e che la populaziun sto avair la pussaivladad da sa participar a las visitas. 
Ils eventuals temas duain plinavant esser d' in interess general. 
La finamira da las visitas èn scuntradas en tut las trais regiuns linguisticas dal chantun che laschan enavos impressiuns durablas e che pon forsa er furnir enconuschientschas novas e nunspetgadas. 
Il motto da la retscha da scuntradas sa cloma: 
Il Grischun essan nus – la presidenta da la regenza tranter nus 
I Grigioni siamo noi: la presidente del Governo tra noi 
Las ideas pon vegnir inoltradas a partir dal proxim glindesdi, ils 13 d' avust 2012, fin glindesdi, ils 27 d' avust 2012, sur l' internet ( /) u al departament da finanzas e vischnancas dal Grischun che organisescha las visitas. 
Per posta: 
Departament da finanzas e vischnancas dal Grischun 
Secretariat 
Chavazzin " Il Grischun essan nus " 
Rosenweg 4 
7000 Cuira 
Per e-mail: 
info@dfg.gr.ch 
Object: " Il Grischun essan nus " 
Sur l' internet: /RM/instituziuns/administraziun/dfg/ds/surdanus/Seiten/MeldungBR.aspx " " inoltrai qua Vossas propostas 
La cumissiun dal cussegl grond ha predeliberà la nova planisaziun dals ospitals
La cumissiun per sanadad e fatgs socials propona al cussegl grond d' acceptar la missiva da la regenza tar la revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas). 
La cumissiun per sanadad e fatgs socials ha predeliberà la revisiun parziala da la lescha per promover la tgira da persunas malsaunas ( legislaziun executiva tar la planisaziun dals ospitals) per la sessiun d' avust 2012 dal cussegl grond. 
La sesida ha durà in entir di ed è vegnida presidiada da la deputada e presidenta da la cumissiun Gabriela Tomaschett-Berther. 
A la sesida han prendì part er il cusseglier guvernativ Christian Rathgeb ed ina represchentanza dal departament da giustia, segirezza e sanadad. 
La planisaziun grischuna dals ospitals vegn fixada da nov sin il stgalim da la lescha, e quai tenor las prescripziuns federalas orientadas a la prestaziun. 
Il sboz tar la revisiun parziala da la lescha per promover la tgira da persunas malsaunas cuntegna pia in nov chapitel davart la planisaziun dals ospitals e davart la glista dals ospitals. 
Ultra dals criteris da la rentabilitad e da la qualitad fa il sboz da lescha er autras pretensiuns als ospitals. L' adempliment da questas pretensiuns è la cundiziun per obtegnair ina cunvegna da prestaziun. 
Questas pretensiuns han provocà discussiuns cuntraversas en la cumissiun ed han chaschunà la finala numerusas propostas da minoritad. 
Dal puntg da vista material è en spezial la proposta da minoritad impurtanta che pretenda che las pretensiuns per conceder incaricas da prestaziun vegnian cumplettadas cun l' obligaziun d' in contract collectiv da lavur e che quai vegnia fixà en la lescha. 
Il sboz da la lescha prevesa las cundiziuns da lavur usitadas en la branscha. Quai è memia pauc per la minoritad menziunada. 
Ultra da quai è vegnida fatga mo pli ina proposta da minoritad che vul permetter als ospitals – entaifer l' incarica da prestaziun – da furnir prestaziuns medicinalas er ordaifer l' ospital. 
Dal rest è la cumissiun suandada la missiva ch' è vegnida recepida en moda positiva er da la federaziun grischuna " chasas ed ospitals ". 
La cumissiun per sanadad e fatgs socials propona al cussegl grond d' entrar en il project e d' acceptar la revisiun parziala da la lescha per promover la tgira da persunas malsaunas. 
Model 1+1 – religiun sin il stgalim superiur da la scola populara
A partir da l' onn da scola 2012/13 vegn realisà il model 1+1 sin il stgalim superiur da la scola populara dal Grischun. Las baselgias chantunalas dattan mo pli ina lecziun da religiun, da nov vegn dentant introducida ina lecziun " enconuschientscha da las religiuns ed etica ". 
Fin ussa devan las baselgias chantunalas da dretg public renconuschidas a las scolaras ed als scolars respectivs da la scola populara duas lecziuns da religiun. 
A chaschun da la votaziun dals 17 da matg 2009 ( iniziativa d' etica) è il pievel grischun s' exprimì per la cuntraproposta dal cussegl grond ch' è er vegnida sustegnida da las baselgias chantunalas. 
La decisiun dal pievel prevesa che las baselgias chantunalas dettian a las scolaras ed als scolars ch' èn commembers d' ina da las duas baselgias chantunalas ed a talas e tals che vulan far part da quellas mo pli ina lecziun da religiun. 
Persuenter vegn introducida ina lecziun " enconuschientscha da las religiuns ed etica " che sto vegnir frequentada obligatoricamain da tut las scolaras e da tut ils scolars da la scola populara. 
Uschia è l' instrucziun da religiun concepida da nov tenor il model 1+1. 
Suenter ina fasa d' elavuraziun dal plan d' instrucziun e suenter la qualificaziun posteriura da las persunas d' instrucziun suonda ussa per l' onn da scola 2012/13 la realisaziun da quest model sin il stgalim superiur da la scola populara. 
La midada vegn fatga successivamain, uschia ch' igl è pertutgada mintgamai ina classa supplementara per onn, cumenzond cun l' emprima classa dal stgalim superiur. 
La fin da l' onn da scola 2014/15 vegn la midada sin il stgalim secundar I ad esser terminada. 
Cura ch' il plan d' instrucziun 21 è avant maun, duai il model 1+1 vegnir introducì pli tard er sin il stgalim primar, resguardond las experientschas ch' èn vegnidas fatgas sin il stgalim superiur. 
Enconuschientscha da las religiuns ed etica 
Cun " enconuschientscha da las religiuns ed etica " vegn introducì in nov rom, per il qual è responsabel il chantun. 
En vista a l' introducziun da quest nov rom vegn realisada ina qualificaziun posteriura per las persunas d' instrucziun en furma d' in perfecziunament che dura duas emnas. 
La qualificaziun posteriura vegn purschida dapi l' onn 2011 e fin l' onn 2014. 
Tenor il stadi actual da la qualificaziun posteriura pon ins far quint che las instituziuns ch' èn responsablas per la scola hajan avunda persunas d' instrucziun per il rom " enconuschientscha da las religiuns ed etica ". 
Tenor il plan d' instrucziun ha il rom la finamira da promover la cumpetenza da sa fatschentar cun dumondas da l' etica, cun differentas tradiziuns religiusas e cun diversas valurs en il senn d' ina convivenza paschaivla plain responsabladad. 
La dimensiun da l' enconuschientscha da las religiuns duai intermediar enconuschientschas davart la religiun or d' ina perspectiva externa ( cuntrari a l' instrucziun da religiun che vegn chapida sco furmaziun religiusa or d' ina perspectiva interna) e promover la cumpetenza interculturala da sa fatschentar cun differentas religiuns ed ideologias. 
La dimensiun etica dal rom vul percunter cunzunt promover la cumpetenza da giuditgar e d' agir en moda etica. 
Art a l'edifizi per la chasa Cleric da la scola chantunala grischuna
Per la sanaziun totala da la chasa Cleric da la scola chantunala grischuna a Cuira ha gì lieu ina concurrenza d' art a l' edifizi. 
Cun ses project " Glasperlenspiel " e " Partitur des Ursprungs " ha l' artist Remo Albert Alig da Flem Vitg gudagnà la concurrenza. 
Ultra da l' architectura duai er l' art dar impuls per pensar e per agir en moda creativa. 
L' art a l' edifizi vul promover la chapientscha da l' art tar in vast circul d' utilisadras e d' utilisaders e sustegnair tendenzas artisticas e concepziuns modernas. 
Quest aspect survegn er ina gronda impurtanza en la nova scola chantunala. 
L' art sa manifestescha evidentamain en lieus neuralgics e permetta uschia interpretaziuns. 
El duai promover daletg visual, dar blers impuls e permetter intginas experientschas. 
Cun la concurrenza d' art per la chasa Cleric ch' è vegnida realisada duai vegnir cuntiunà cun questa tradiziun. 
Las suandantas artistas ed ils suandants artists èn vegnids envidads da sa participar: Remo Albert Alig, Flem Vitg ( " Glasperlenspiel " e " Partitur des Ursprungs "); Gregori Bezzola, Arlesheim ( " Boden ", " Berg ", " Aquarium "); Arno Hassler / Daniela Keiser, Turitg ( " Gebilde "); Ursula Palla, Turitg ( " à l' heure ", installaziun da video) e Michel Pfister, Basilea ( " Das kreative Potential "). 
La giuria che sa cumpona da sis persunas ha tschernì da las tschintg propostas unanimamain il sboz da l' artist Remo Albert Alig. 
Cun in concept general intelligent, cumplex ed analitic ch' è ponderà consequentamain e detagliadamain ha sia proposta persvadì la giuria en tut ils reguards. 
La giuria è da l' avis ch' il project saja fitg autentic, persistent e persvadent tant concernent la furma, il material e l' architectura sco er concernent il cuntegn. 
Tut ils projects da la concurrenza che vegnan undrads detagliadamain en il rapport da la giuria vegnan exponids publicamain dals 20 fin ils 31 d' avust 2012, mintgamai il glindesdi fin il venderdi, da las 07.00 a las 18.00, en il foyer dal plaunterren al tract spezial/a l' aula da la chasa Cleric sanada, Plessurquai 63,7000 Cuira. 
L' ovra d' art vegn realisada durant las vacanzas d' atun da la scola chantunala grischuna. 
L' avertura uffiziala / il di da las portas avertas da la sanaziun totala Cleric ha lieu ils 10 da november 2012. Infurmaziun: 
Per la sanaziun totala da la chasa Cleric da la scola chantunala grischuna a Cuira ha gì lieu ina concurrenza d' art a l' edifizi. 
Communicaziun da la regenza dals 16 d'avust 2012
Plinavant ha ella fixà la data da la votaziun da referendum davart la lescha davart las taxas turisticas. 
La votaziun davart la LTT ha lieu ils 25 da november 2012 
Il referendum inoltrà ils 23 da fanadur 2012 cunter il conclus dal cussegl grond davart il relasch da la lescha davart las taxas turisticas ( LTT) è reussì cun 3000 suttascripziuns valaivlas. 
La regenza ha prendì enconuschientscha da quai. 
La votaziun dal pievel davart quest project ha lieu ils 25 da november 2012. 
Approvà l' ovra electrica Tasnan en Engiadina bassa 
La regenza ha approvà il project da concessiun e da construcziun " Ovra electrica Tasnan " cun midadas e cun cundiziuns. 
En spezial è vegnida augmentada la quantitad d' aua restanta prescritta. 
L' ovra projectada per utilisar la forza idraulica dal Tasnan en Engiadina bassa cumpiglia ina simpla ovra d' aua currenta a pressiun auta. 
Previsas èn ina prestaziun installada da 6,5 megawatts sco er ina producziun d' electricitad da circa 19,3 uras da gigawatt per onn. 
Ils custs d' investiziun importan circa 25 milliuns francs. 
Las radunanzas communalas d' Ardez e da Ftan avevan concedì ils 25 d' avust 2009 a l' Ovra electrica Tasnan SA en fundaziun ils dretgs da las auas per utilisar la forza idraulica dal Tasnan. 
Stgars 1,5 milliuns francs per staziuns da mesiraziun e da surveglianza en las muntognas 
Per mesirar la naiv ed il vent sco er per survegliar grips vegnan impundids en il Grischun totalmain 1,46 milliuns francs ils onns 2012 fin 2015. 
La regenza ha approvà ils custs per il mantegniment e per la reparaziun da staziuns dal sistem interchantunal da mesiraziun e d' infurmaziun IMIS sco er per il manaschi dals sistems da preavertiment Cuolm da Vi sur Sedrun, Vicosoprano, Favugn, Brinzauls e Schais a Sta. Maria V.M. 
Dals 1,46 milliuns francs surpiglian la confederaziun ina quota da 35 pertschient ed il chantun ina quota da 45 pertschient tenor la cunvegna da program " Ovras da protecziun en il guaud ". 
Il sistem interchantunal da mesiraziun e d' infurmaziun IMIS è vegnì sviluppà dapi l' onn 1996 en collavuraziun cun la confederaziun, ils chantuns, las vischnancas ed autras associaziuns d' interess e cumpiglia staziuns per mesirar la naiv ed il vent che vegnan manadas e survegliadas dal WSL institut per la perscrutaziun da la naiv e da las lavinas a Tavau ( SLF). 
Las datas servan sco basa per elavurar ils bulletins da lavinas naziunals e regiunals. 
Ultra da quai vegnan ellas duvradas per avertiments locals da lavinas. 
Da vischnancas e da regiuns 
Churwalden: Il plan da zonas e plan general da furmaziun sco er il plan general d' avertura 1 :1000 " Revisiun parziala Grossboden – center da sport da naiv " dals 27 d' october 2011 na vegnan betg approvads e returnads a la vischnanca per als repassar. 
Cunter en il Partenz: La revisiun parziala da la planisaziun locala, concludida da la vischnanca da Cunter en il Partenz ils 25 da november 2011, vegn approvada cun resalva. 
Tras la revisiun vegn tranter auter mess a disposiziun terren da construcziun per domiciliar famiglias en la vischinanza dal center dal vitg. 
Plinavant vegn garantida la disponibladad da reservas existentas da terren da construcziun. 
Il mantegniment dals implants da sport d' enviern vegn garantì tras la determinaziun da zonas per il sport d' enviern. 
Saas: La revisiun parziala da la planisaziun locala, concludida da la vischnanca da Saas ils 17 da favrer 2012, vegn approvada. 
Quella cumpiglia tranter auter in plan da zonas e plan general da furmaziun 1 :1000 " Trun ". 
Vaz: La revisiun parziala da la planisaziun locala, concludida da la vischnanca da Vaz ils 28 d' avust 2011, vegn approvada. Quella cumpiglia in plan da zonas e plan general da furmaziun 1 :1000 " Revisiun parziala parcellas 2494,2519 e 2520 ". 
Casti-Vargistagn: La revisiun parziala da la planisaziun locala, concludida da la vischnanca da Casti-Vargistagn ils 16 da favrer 2012, vegn approvada. 
Quella cumpiglia la realisaziun communala dal plan directiv regiunal legalmain valaivel " Cuntradas da cultura cun edifizis marcants per la cuntrada ( EMC) Val Schons: Andeer, Casti-Vargistagn, Lon, Pignieu ". 
Zuoz: La revisiun parziala da la planisaziun locala, concludida da la vischnanca da Zuoz ils 25 d' avrigl 2012, vegn approvada. 
Quella cumpiglia principalmain la midada da la parcella nr. 3032 da 1938 m² da la zona per edifizis e per stabiliments publics ( ZESP) a la zona Lyceum Alpinum ( ZLA). 
Laax: La revisiun parziala da la constituziun communala, concludida da la vischnanca da Laax ils 22 da zercladur 2012, vegn approvada. 
Tras quella survegn la suprastanza communala la cumpetenza da far contracts da dretg da construcziun en zonas da construcziun per persunas indigenas. 
Zizers: La revisiun parziala da la constituziun communala, concludida da la vischnanca da Zizers ils 17 da zercladur 2012, vegn approvada. 
Tras quella vegnan las cumpetenzas electoralas da la radunanza communala transferidas a la votaziun a l' urna. 
La vischnanca da Zizers vegn incumbensada da la regenza d' adattar entaifer in onn ils artitgels constituziunals davart ils dretgs politics e davart l' organisaziun communala che la regenza aveva crititgà gia pli baud. 
Zizers: Il project da dustanza cunter la bova dal vitg a Zizers vegn approvà. 
Il chantun sa participescha tut en tut cun maximalmain 65'000 francs al project. 
Suraua: L' uffizi da construcziun bassa dal Grischun vegn incumbensà da laschar elavurar in project per reparar ils rempars da l' aual donnegiads en la Val Mulin, vischnanca da Suraua. 
Grüsch, Schiers, Seewis: La revisiun parziala dals statuts dals pumpiers dal Partenz davant vegn approvada. 
Churwalden: A la vischnanca da Churwalden vegn garantida per l' onn 2012 ina contribuziun chantunala da 71'680 francs per l' etappa da basa dal project per il svilup regiunal ( PSR) " Churwalden ". 
Per pudair pajar la contribuziun chantunala vegn premessa ina contribuziun da la confederaziun. 
Contribuziuns chantunalas a differentas instituziuns 
Societad da manaschi da la Manufactura Grischun SA: A la societad da manaschi da la Manufactura Grischun SA vegn garantida per l' onn 2012 ina contribuziun da 100'000 francs per l' etappa da basa dal project per il svilup regiunal ( PSR) " Meglieraziun da las structuras en il Grischun central ". 
Cun resalva da la participaziun da la confederaziun importa la contribuziun chantunala totala maximala previsiblamain 176 000 francs. 
Projects da vias 
La regenza ha approvà 7'435'000 francs per lavurs da construcziun sin ils suandants trajects: 
- via naziunala A28, Partenz: lavurs d' impressari, sviament da Küblis, emprima exchavaziun Prada 
- via tudestga H3: lavurs d' impressari e da cuvrida, spartavias Mastrils – cunfin chantunal 
- via da Schuders: lavurs d' impressari e da cuvrida, Ottenacker – Pusserein 
- via da Stugl: lavurs da cuvrida, Latsch – Stugl 
La lescha davart las scolas autas ed ils instituts da perscrutaziun è vegnida deliberada
La regenza grischuna ha deliberà la missiva per il relasch d' ina lescha davart las scolas autas ed ils instituts da perscrutaziun per mauns dal cussegl grond. 
Cun la nova lescha vegn ademplida l' incumbensa da la cumissiun per furmaziun e cultura dal cussegl grond da l' onn 2008 da stgaffir ina lescha per promover las scolas autas e la perscrutaziun. 
La finamira da la lescha è quella da rinforzar il Grischun sco lieu per scolas autas e da promover la perscrutaziun en il chantun per mantegnair e per generar plazzas da lavur qualifitgadas. 
Il chantun Grischun vul rinforzar ed extender sia posiziun sco lieu da scola auta e da perscrutaziun. 
Cun la nova lescha davart las scolas autas ed ils instituts da perscrutaziun qua avant maun vegnan realisadas trais mesiras centralas. Primo stgaffescha il chantun ina basa legala unitara per scolas autas e per lieus da perscrutaziun ch' existan gia. 
Sin basa d' ina strategia chantunala vegnan las scolas autas e la perscrutaziun promovidas da nov en moda unitara cun agid d' incaricas da prestaziun e da contribuziuns globalas. 
Secundo vegni garantì che iniziativas novas en il sectur da las scolas autas e da la perscrutaziun possian vegnir sustegnidas. 
Terzo adatta il chantun ses instruments da perscrutaziun a la legislaziun federala revedida e garantescha uschia ch' il Grischun sco lieu da scolas autas e da perscrutaziun survegn er en l' avegnir meds finanzials federals. 
Sin la consultaziun tar la nova lescha che ha durà dals 18 da matg 2011 fin ils 30 da settember 2011 èn vegnidas inoltradas 60 posiziuns. 
Las posiziuns sustegnan il concept da lescha integrà che unescha las disposiziuns per las scolas autas e per ils lieus da perscrutaziun en ina lescha. 
Da l' autra vart èsi vegnì crititgà ch' il stadi prendia – tras la lescha – memia ferm influenza sin las scolas autas e sin ils lieus da perscrutaziun. 
Crititgadas èn er vegnidas la furmaziun d' in cussegl consultativ sco er las disposiziuns davart il profil e davart il portfolio. 
La nova lescha tegna quint dals giavischs da la consultaziun e resguarda las disposiziuns dal dretg federal ch' èn vegnidas midadas. 
La confederaziun ha deliberà l' onn 2011 la lescha federala davart l' agid a las scolas autas e davart la coordinaziun en il sectur da las scolas autas svizras ( LASA). 
La LASA vegn a remplazzar ils relaschs federalas ch' existan per universitads e per scolas autas spezialisadas. 
La lescha federala davart la promoziun da la perscrutaziun e da l' innovaziun ( LPPI) ch' è vegnida revedida totalmain è er avant maun. 
Da questa revisiun èn pertutgads spezialmain ils lieus da perscrutaziun en il chantun Grischun. 
La LPPI pretenda ch' ils chantuns da staziunament da lieus da perscrutaziun che vegnan sustegnids da la confederaziun s' engaschian finanzialmain pli fitg en l' avegnir. 
La nova lescha chantunala furma la basa per che lieus da perscrutaziun ch' èn gia activs en il Grischun possian vegnir sustegnids finanzialmain e per che lieus da perscrutaziun possian vegnir domiciliads da nov en il chantun. 
Il cussegl grond vegn a tractar la lescha davart las scolas autas ed ils instituts da perscrutaziun en la sessiun d' october 2012. 
La vischnanca da Val Stussavgia prenda l'ultim obstachel
La regenza grischuna suttametta al cussegl grond ina missiva per la fusiun da las vischnancas da Stussavgia, da Tenna, da Valendau e da Versomi a la nova vischnanca da Val Stussavgia. 
Sch' il cussegl grond dat ses consentiment, po la fusiun vegnir realisada per il 1. da schaner 2013. 
Las quatter vischnancas da Stussavgia, da Tenna, da Valendau e da Versomi han concludì da furmar en l' avegnir ina vischnanca politica cun il num Val Stussavgia. 
Ils 25 da november 2011 èn las votantas ed ils votants da las vischnancas s' exprimids a favur d' ina fusiun. 
Suenter ha la regenza approvà la cunvegna correspundenta. 
Davart la fusiun da vischnancas vegn il cussegl grond a decider definitivamain en la sessiun d' october 2012. 
La regenza ha deliberà la missiva per ina fusiun da las quatter vischnancas a la nova vischnanca da Val Stussavgia. 
La fusiun da vischnancas vegn subvenziunada cun ina contribuziun chantunala da promoziun da 5,9 milliuns francs. 
Stussavgia, Tenna, Valendau e Versomi collavuran gia oz intensivamain e cun success en differents secturs, per part cun agid d' organisaziuns surordinadas. 
Er sin il champ cultural e social existan dapi ditg stretgs lioms. 
La fusiun permetta da schliar differentas furmas da collavuraziun intercommunala. 
Uschia èsi pussaivel da far ina rectificaziun essenziala da las structuras en ils secturs da la furmaziun, dals pumpiers e da la selvicultura. 
La vischnanca da Val Stussavgia vegn ad appartegnair per entant a duas differentas regiuns d' ospital. 
La nova vischnanca da Val Stussavgia surpiglia la vopna dal circul da Stussavgia. 
Las vischnancas da Valendau e da Versomi che faschevan fin ussa part dal circul da la Foppa vegnan integradas en il circul da Stussavgia. 
Cun 15'142 hectaras posseda la nova vischnanca in territori considerabel. 
Ella è pia quasi tuttina gronda sco la nova vischnanca dad Arosa, che vegn a resultar da la fusiun dad otg vischnancas dal Scanvetg. 
Il center d' administraziun vegn ad esser a Stussavgia. 
Novas cundiziuns generalas per ils servetschs psichiatrics dal Grischun
Ils servetschs psichiatrics dal Grischun duain pudair agir anc pli fitg sco interpresa: La regenza ha deliberà la missiva per ina revisiun correspundenta da la lescha davart l' organisaziun da la psichiatria. 
Ils servetschs psichiatrics dal Grischun ( SPGR) duain survegnir la libertad necessaria d' agir sco interpresa per pudair realisar cun success il nov sistem da finanziaziun ch' è en vigur dapi il 1. da schaner 2012. Tenor quest sistem vegnan ils ospitals e las instituziuns per persunas cun impediments finanziads tenor lur prestaziuns. 
La midada premetta che las cundiziuns generalas giuridicas per ils SPGR vegnian adattadas. 
Per quest intent ha la regenza deliberà la missiva per ina la revisiun da la lescha davart l' organisaziun dals servetschs psichiatrics chantunals e da las chasas chantunalas da dimora per persunas cun impediments psichics dal chantun Grischun ( lescha davart l' organisaziun da la psichiatria). 
Ils puncts ils pli impurtants da la revisiun da la lescha prevesan: 
da transferir als SPGR – en il dretg da construcziun – ils edifizis ed ils stabiliments ch' èn necessaris per il manaschi, cun excepziun dal bain puril Waldhaus 
da dar als SPGR in chapital da dotaziun da maximalmain 10 milliuns francs 
da conceder als SPGR la pussaivladad da far reservas 
Cun transferir als SPGR – en il dretg da construcziun – ils bains immobigliars ch' èn necessaris per il manaschi pon ils SPGR – ord vista da la regenza – agir meglier en conturns da martgà che daventan adina pli dinamics. 
Perquai ch' il princip da la cuvrida dals custs è vegnì remplazzà per il 1. da schaner 2012 tras il sistem ch' ils ospitals e las instituziuns per persunas cun impediments vegnan finanziads tenor lur prestaziuns, ston ils SPGR ultra da quai avair avunda agen chapital per pudair ademplir da tut temp lur obligaziuns. 
Il chantun è interessà che la structura da la bilantscha dals SPGR na vegnia betg influenzada en moda negativa tras ina quota da chapital ester memia gronda. 
Ils SPGR ston perquai survegnir in chapital da dotaziun che correspunda a las ristgas. 
L' onn 2002 èn las clinicas psichiatricas chantunalas e las chasas chantunalas da dimora e da lavur per persunas cun impediments psichics vegnidas excorporadas da l' administraziun chantunala e transferidas en in institut autonom da dretg public. 
Questa independenza è vegnida realisada cun la finamira da dar als SPGR la libertad necessaria per pudair far frunt a las pretensiuns che vegnan fatgas pli e pli fitg envers ils ospitals ed envers las clinicas, numnadamain da furnir lur prestaziuns en moda economica. 
Quella giada èsi vegnì desistì da dar a l' institut in agen chapital e d' al conceder la pussaivladad da far reservas. 
Dapi lura vegnan ils edifizis ed ils stabiliments dads en locaziun als SPGR. 
Il cussegl grond vegn a tractar questa fatschenta en la sessiun d' october 2012. 
La cumissiun ha tractà il rapport davart la politica d'electricitad
La cumissiun dal cussegl grond per ambient, traffic ed energia sustegna da princip il rapport da la regenza davart la politica d' electricitad dal chantun Grischun. 
La cumissiun per ambient, traffic ed energia ha predeliberà il rapport davart la politica d' electricitad dal chantun Grischun en vista a la sessiun d' avust 2012. 
Durant pliras sesidas ha la cumissiun tractà intensivamain las strategias e las finamiras proponidas da la regenza per la politica d' energia. 
La cumissiun è sa radunada sut il presidi dal president Simi Valär ed en preschientscha dal cusseglier guvernativ Mario Cavigelli. 
Davart il management da las ristgas è ella sa laschada infurmar separadamain da Kurt Bobst, il CEO da la Repower SA. 
Il rapport mussa tge midadas ch' igl ha dà sco er tge potenzials e tge pussaivladads d' agir ch' i dat en il sectur da l' electricitad. 
En il rapport èn formuladas las strategias e las finamiras per la politica d' electricitad. 
Detagliadamain tracta il rapport il sectur da la forza idraulica ch' è – ord vista da la cumissiun – impurtant per l' economia publica. 
En in' atgna decleraziun davart las strategias exprima la cumissiun la speranza che la regenza s' engaschia tar la confederaziun, per che la suveranitad da las auas restia sco quai ch' ella è e per che las proceduras da permissiun vegnian simplifitgadas tant sco pussaivel per ovras idraulicas sco er per implants da vent e da fotovoltaica. 
En quai che reguarda las finamiras da la producziun d' electricitad en grondas ovras idraulicas, la producziun d' electricitad ord energias regenerablas, il commerzi e la vendita, l' effizienza en il sectur da l' electricitad, il return dals implants ed il nov concessiunament sco er l' imposiziun da taglia sin ovras partenarias propona la cumissiun al cussegl grond da far atgnas decleraziuns e da formular en quellas la speranza ch' il chantun e las vischnancas involvian mintgamai a temp in l' auter en las tractativas. 
Er duai il chantun examinar en il cas singul ina participaziun resp. ina participaziun da maioritad dal maun public. 
La cumissiun propona al cussegl grond d' entrar en il rapport e da prender enconuschientscha da tal cun las decleraziuns ch' ella ha fatg. 
&quot;Bagascha da viadi svelta Grischun&quot;: In element impurtant da la purschida per bikers e viandants
Tgi che va cun velo e tgi che va a pe en il Grischun po profitar d' in transfer da la bagascha senza accumpagnament: surdada la damaun a la recepziun da l' hotel vegn la bagascha transportada il medem di a 43 destinaziuns ed a 31 hotels da partenadi en il chantun. 
Adina dapli giasts cun velos da muntogna passentan lur vacanzas en il Grischun. 
Savens èn els en gir en moda surregiunala ed en gruppas pitschnas. 
Sin lur turas da plirs dis sur munts e vals s' exponan els a divers strapatschs e surmuntan differents obstachels. 
Al confort da vestgadira frestga e dal laptop sco part impurtanta da lur vita na vulan els però tuttina betg renunziar per in' aventura absoluta sin il velo da muntogna. 
Quai als vegn pussibilità grazia al servetsch " Bagascha da viadi svelta Grischun ". 
Il transfer da bagascha senza accumpagnament n' è nagliur uschè nuncumplitgà sco en il Grischun. 
Grazia a quest servetsch èsi pussaivel da transportar la bagascha il medem di a 43 destinaziuns ed a 31 hotels da partenadi en il chantun Grischun. 
In term impurtant per il transfer da bagascha per ils giasts che fan viadis da plirs dis cun velo u a pe. 
In transport quotidian da bagascha dad A a B para – sin l' emprima egliada – dad esser insatge trivial. 
En vardad è quai però ina sfida logistica fitg cumplexa che ha pudì vegnir dumagnada mo grazia al servetsch excellent da la Viafier retica e da l' AutoDaPosta Grischun. 
Per il giast èsi da princip pussaivel da profitar dal servetsch " Bagascha da viadi svelta Grischun " senza ina preannunzia. 
La suletta cundiziun: La bagascha sto vegnir depositada tar la recepziun da l' hotel avant las 9 la damaun. 
Uschia vegn regalà al giast in nov gener da flexibilitad che n' è betg stada pussaivla enfin ussa. 
Da questa flexibilitad pon er profitar organisaturs da viadis en il sectur dal viandar e da l' ir cun velo per offrir unitads e turas attractivas. 
Adina dapli bagascha viagia suletta 
A partir da questa stad stat il servetsch). 
Il servetsch " Bagascha da viadi svelta Grischun " è in project parzial da grischunBIKE ch' è vegnì elavurà en collavuraziun cun l' AutoDaPosta Grischun e cun la VR. 
GrischunBIKE è in project da blers onns dal post spezialisà per il traffic betg motorisà e da l' uffizi per economia e turissem. 
Cun analisas, cun instrucziuns, cun recumandaziuns e cun lavuratoris duai vegnir stgaffida la basa per ina valurisaziun gronda e persistenta en las destinaziuns turisticas sco er tar ils differents partenaris da servetsch. 
En quest connex na vegnan er betg negligids ils aspects ecologics ed ils giavischs da las ulteriuras gruppas da persunas che dovran las medemas vias. 
Renovà la basa da mantegniment a Surava
Venderdi, ils 24 d' avust 2012, vegn averta uffizialmain a Surava la basa da mantegniment da l' uffizi da construcziun bassa, district 5 Tavau, ch' è vegnida sanada ed engrondida. 
Entaifer in onn èn las localitads vegnidas adattadas architectonicamain ed engrondidas adequatamain. 
Il district 5 da l' uffizi da construcziun bassa tgira ina rait da vias da 248 kilometers. 
Quella cumpiglia tut il Partenz e tut sias vals lateralas sco er la vart da nord dal pass dal Flüela. 
La Val dal Landwasser sco er la Val d' Alvra fin a Preda appartegnan er al champ da cumpetenza da quest district. 
Cun questa rait da vias gronda e pretensiusa è il district 5 Tavau il terz grond district da l' uffizi da construcziun bassa. 
Da la basa da mantegniment a Surava anora garanteschan tschintg collavuraturs il mantegniment architectonic e manaschial da la via dal Landwasser, da la via da l' Alvra e da la via da Bravuogn cun tut lur vias lateralas. 
La situaziun da las localitads d' enfin ussa na pudeva lunschor betg satisfar a las pretensiuns actualas envers in mantegniment modern da las vias. 
La collocaziun en differents edifizis maladattads engrevgiava il manaschi da mantegniment da la rait da vias. 
Localitads per parcar ils vehichels mancavan per gronda part, uschia che quels han stuì vegnir laschads ora en il liber. 
Material ed iseglia vegnivan depositads en sustas improvisadas. 
Per il persunal da mantegniment stevan a disposiziun mo localitads da segiurn e gardarobas simplas. 
Nova basa per la lavur quotidiana 
L' edifizi da la basa actuala en la vischnanca da Surava ha pudì vegnir engrondì ed adattà al manaschi. 
Sa basond sin il concept da manaschi e sin il program da spazi da l' uffizi da construcziun bassa è vegnì planisà in edifizi da lain simpel, ma cunvegnent. 
Las lavurs da construcziun èn vegnidas prendidas per mauns l' atun 2010 ed han pudì vegnir terminadas la primavaira 2011, uschia che l' edifizi ha pudì vegnir mess en funcziun per quel termin. 
La halla da parcar per ils vehichels, las localitads da deposit sco er ils locals da segiurn e la gardaroba per ils collavuraturs èn ussa unids sut in tetg. 
L' edifizi da la basa da mantegniment è vegnì construì en ina moda funcziunala e durabla ed è caracterisà d' ina clera architectura. 
El correspunda a las pretensiuns actualas envers ina basa principala e sustegna ils collavuraturs tar lur lavur quotidiana sin via. Las collavuraturas ed ils collavuraturs da las medias èn envidads a la festa d' avertura da venderdi, ils 24 d' avust 2012, a las 16.00, a la quala er il cusseglier guvernativ dr. Mario Cavigelli è preschent. 
La festa ha lieu a Surava a la via da l' Alvra en la basa da mantegniment da l' uffizi da construcziun bassa. 
La regenza da Soloturn fa ina visita dal Grischun
Sin invitaziun da la regenza grischuna visita la regenza dal chantun Soloturn oz e damaun il Grischun. Sin il program è stada quest suentermezdi ina visita dal chastè da Tarasp. 
Damaun maina ina spassegiada en la Val S-charl. 
A chaschun da sia visita dal chantun Grischun vegn la delegaziun da Soloturn manada dal president da la regenza Peter Gomm. 
El vegn accumpagnà da la vicepresidenta da la regenza Esther Gassler sco er dals cussegliers guvernativs Klaus Fischer, Walter Straumann e Christian Wanner. 
La regenza grischuna sa participescha cumplettamain a la scuntrada. 
Retschavids èn ils giasts vegnids quest suentermezdi da la presidenta da la regenza Barbara Janom Steiner a la staziun da Landquart. 
Suenter in curt detur en il center da furmaziun e cussegliaziun agricula Plantahof è la delegaziun viagiada en l' Engiadina bassa, nua ch' ella ha visità il chastè da Tarasp. 
La gievgia avantmezdi ha lieu ina spassegiada en la Val S-charl. 
La visita da la regenza dal chantun Soloturn serva en emprima lingia a tgirar las relaziuns amicablas ed a barattar experientschas sin ils champs da la cultura, da l' economia e da la politica. 
Communicaziun da la regenza dals 23 d'avust 2012
La regenza ha prendì enconuschientscha d' in rapport davart la segirezza en ils tunnels stradals dal Grischun. 
Plinavant ha ella deliberà contribuziuns tranter auter per la construcziun da l' arena da biatlon Planoiras. 
Examinà la segirezza dals tunnels da las vias chantunalas 
L' uffizi da construcziun bassa ha laschà far in project per examinar sistematicamain ils indrizs da segirezza da tut ils tunnels da las vias chantunalas e per fixar ils standards. 
Las pretensiuns da las normas e da las directivas svizras sco er da la directiva da la UE concernent la segirezza en tunnels prendan memia pauc resguard da las particularitads dals tunnels stradals dal Grischun. 
Blers dals 48 tunnels da la rait da las vias chantunalas èn relativamain curts ed han pitschnas frequenzas da traffic. 
Correspundentamain pitschna è la probabilitad d' in accident grev. 
Sin basa da questas cundiziuns specificas èn vegnids fixads per blers tunnels equipaments da standard reducids che tegnan quint da las ristgas pli pitschnas. 
La regenza ha prendì enconuschientscha dal rapport ed ha incumbensà l' uffizi da construcziun bassa da realisar la cumplettaziun pass per pass, sche pussaivel en il rom da sanaziuns architectonicas ch' èn sin il program. 
Prestaziuns da promoziun per construir l' arena da biatlon Planoiras 
Il chantun sustegna la construcziun da l' arena da biatlon Planoiras. 
La regenza ha deliberà ina contribuziun chantunala dad 1 milliun francs en il rom dal concept per implants da sport d' impurtanza naziunala ( CISIN). 
En il rom da la nova politica regiunala ( NPR) vegn plinavant concedì a la vischnanca da Lantsch in credit federal dad 850'000 francs, restituibel entaifer 10 onns. 
Cumplettond il credit federal sa participescha il chantun ultra da quai a la finanziaziun cun ina contribuziun unica da 143 089 francs ( prestaziun equivalenta tar il credit federal NPR). 
Las prestaziuns da promoziun èn suttamessas a la cundiziun d' ina finanziaziun totala reglada. 
Er ston esser ademplidas las premissas da la planisaziun dal territori per construir l' arena da biatlon Planoiras. 
Resalvada resta l' approvaziun dal credit tras il cussegl grond. 
L' arena da biatlon Planoiras duai star a disposiziun tant al sport da massa sco er al sport d' elita. 
I vegn fatg quint cun custs d' investiziun da 6,441 milliuns francs. 
Il project duai esser realisà fin la fin da l' onn 2016. 
Prolungà il project per la plattafurma turistica electronica grischuna 
Per cuntinuar cun la realisaziun dal project da la plattafurma turistica electronica grischuna ( ePlattform GR) vegn prolungà il mandat per la Graubünden eTourism ScRL, che ha la direcziun dal project per in ulteriur onn fin la fin da l' onn 2013. 
En quest connex vegnan ils custs maximals gia garantids augmentads da 600'000 ad 805 000 francs ( da nov per ils onns 2009 fin 2013). 
La ePlattform GR è ina mesira accumpagnanta da la refurma dal turissem grischun che porta il titel " Structuras cumpetitivas e repartiziun da las incumbensas en il turissem grischun ". 
Il cussegl grond aveva prolungà il december 2011 la durada dal credit d' impegn per la refurma dal turissem fin la fin da l' onn 2013. 
Uschia stat dapli temp a disposiziun per realisar singulas mesiras. 
Cun la " ePlattform GR " duain vegnir colliadas las purschidas regiunalas da turissem en ina rait electronica e commerzialisadas communablamain. 
Nova cunvegna da program per revitalisar las auas 
La regenza grischuna ha approvà ina cunvegna da program per revitalisar las auas per ils onns 2012 fin 2015 tranter l' uffizi federal d' ambient ed il chantun Grischun. 
Cun l' instrument da la cunvegna da program vegnan regladas las incumbensas communablas tranter la confederaziun ed ils chantuns. 
Ils chantuns s' obligheschan da metter a disposiziun tschertas prestaziuns. 
Percunter conceda la confederaziun contribuziuns globalas fixadas en contracts. 
Da vischnancas e da regiuns 
Arosa: La cunvegna davart la fusiun da las vischnancas dad Arosa, Calfreisen, Castiel, Langwies, Lüen, Molinis, Peist e St. Peter-Pagig per il 1. da schaner 2013 a la nova vischnanca dad Arosa, concludida da questas vischnancas ils 17 da zercladur 2012, vegn approvada. 
Ils recurs cunter questa fusiun ch' èn vegnids inoltrads tar la regenza vegnan refusads. 
Cuntrari a l' opiniun da las recurrentas e dals recurrents na datti or da l' optica dal dretg public ni in' obligaziun ni ina necessitad da far votaziuns separadas davart la constituziun communala en las vischnancas actualas. 
La fusiun da questas vischnancas sto anc vegnir approvada dal cussegl grond. 
Lantsch: La revisiun parziala da la planisaziun locala da la vischnanca da Lantsch dals 30 d' avust 2011 vegn approvada. 
La revisiun cuntegna tranter auter la determinaziun d' ina zona d' abitar per persunas indigenas en il territori " Pala ". 
Salouf: La revisiun parziala da la planisaziun locala, concludida da la vischnanca da Salouf ils 29 d' avust 2011, che cumpiglia in plan da zonas 1 :2000 " Pulens " ed in plan general d' avertura 1 :2000 " Pulens ", vegn approvada cun resalvas. 
La midada d' ina zona da parcadi en ina zona da chasas da vacanzas, cuntegnida en il plan da zonas 1 :2000 " Pulens ", na vegn betg approvada. 
Contribuziuns chantunalas a differentas instituziuns 
Cracking Energy Machines SA, Bregaglia: A la Cracking Energy Machines SA vegn garantida ina contribuziun chantunala da maximalmain 500'000 francs a las investiziuns en las capacitads da producziun per sviluppar e per producir maschinas da reciclagi, premess che la finanziaziun totala saja reglada. 
Sin basa da la lescha per promover il svilup economic en il chantun Grischun vegn ultra da quai garantì in credit chantunal da maximalmain 1 milliun francs. 
Il project cumpiglia l' acquist da terren da construcziun da la vischnanca da Bregaglia, la construcziun d' ina halla industriala sco er l' equipament cun ils indrizs necessaris per sviluppar e per construir maschinas da reciclagi. 
Tut en tut èn previssas investiziuns da var 8 milliuns francs. 
Projects da vias 
La regenza ha approvà 1'580'000 francs per lavurs da construcziun sin ils suandants trajects: 
- via da Stierva: lavurs d' impressari e da cuvrida, nova construcziun da la punt Val Mulegn 
- via da Trans: lavurs d' impressari, emprima exchavaziun dal tunnel Plattas 
Il Grischun lantscha in program per la qualitad dal turissem
La purschida turistica en il chantun Grischun duai vegnir rinforzada vinavant: cun in program d' impuls che permetta a las acturas ed als acturs turistics da meglierar cuntinuadamain lur qualitad. 
Quai tranter auter cun agid da glistas da controlla specificas e d' ovras da consultaziun. 
Il program fa part da las refurmas da las structuras da l' uffizi per economia e turissem ( UET) ch' èn vegnidas iniziadas l' onn 2006. In sustegn finanzial vegn dal fond d' innovaziun dal secretariat da stadi per l' economia ( SECO). 
Il program da qualitad dal Grischun na vul betg crear in nov label ed er betg inscenar ina rangaziun da la qualitad. 
Plitost vul il program d' impuls prender per las cornas il problem da la mancanza da qualitad. 
Las deblezzas ed ils deficits èn bain enconuschents: innovaziuns ed investiziuns mancan ed ins insista sin musters vegls ed antiquads empè da sa posiziunar da nov. 
Il program da qualitad dal Grischun è in program d' impuls da 2 onns che duai gidar las acturas ed ils acturs turistics cun meds cumprovads e pragmatics da controllar, d' optimar e da render cumpetitiva la qualitad da las aventuras e da lur servetschs. 
Nov portal da qualitad online 
L' emprima realisaziun vesaivla è il portal da qualitad online sut http://www.qualitaet-gr.ch. 
En il senn da l' agid per gidar sasez, ma er per crear orientaziuns e transparenza stat ina retscha d' agids utils a disposiziun a las persunas interessadas: instruments da cumparegliaziun sco in calculatur da benchmarks u ina controlla da l' attractivitad dals products purschids, alura ovras da consultaziun e mussavias davart temas sco l' inscenaziun d' aventuras u la quantitad da l' ambient e la finala – en furma d' ina resumaziun survesaivla – tut las infurmaziuns davart ils labels da qualitad e davart las classificaziuns actualas en il turissem inclusiv tut ils links respectivs. 
Turs da signal areguard la qualitad duain mussar la via 
In element essenzial dal program è la creaziun da turs da signal areguard la purschida ed areguard la qualitad. Sco exempels da " best practice " duain questas turs da signal purtar effects d' imitaziun en il turissem grischun. 
Perquai han actualmain lieu en tut las destinaziuns e regiuns turisticas discurs cun las persunas ch' èn responsablas per il turissem. 
Plinavant han gì lieu il fanadur passà diesch inspecziuns da lieus. 
Il focus è vegnì mess sin la chadaina d' aventuras dal giast, tras quai ch' ins ha examinà l' andament optimal da la chadaina d' aventuras e discutà ils puncts debels al lieu. 
Las meglieraziuns resultantas duain esser pli tard exempels resp. projects da turs da signal per autras destinaziuns turisticas. 
Controllas secretas als puncts da colliaziun 
Il proxim enviern drizza il program da qualitad dal Grischun ses focus sin la realisaziun da controllas secretas ( " mystery checks ") en tschertas destinaziuns turisticas. 
En il center na stattan betg controllas da qualitad da manaschis singuls, mabain controllas dals puncts da colliaziun tranter ils purtaders da las prestaziuns d' ina destinaziun sco er dals puncts da colliaziun a purschidas che cumpiglian pliras destinaziuns. 
Per ch' il giast haja ina percepziun positiva da la qualitad e per ch' el recumondia vinavant ina purschida, èsi decisiv che quests puncts da colliaziun funcziunian areguard l' infurmaziun, areguard la reservaziun ed areguard il management da reclamaziuns. 
Success per la &quot;Allianza grischuna cunter la depressiun&quot;
Il project chantunal " Allianza grischuna cunter la depressiun " ( AGcD) è vegnì terminà cun success ils 30 da zercladur 2012. 
In' evaluaziun scientifica da la scola auta da tecnica ed economia ( SATE) da Cuira ha cumprovà l' effect positiv dal project. 
Grazia a questas experientschas positivas vegn l' allianza transferida a partir da l' onn 2013 en in program d' acziun per la sanadad psichica. 
L' onn 2009 ha la regenza concludì da realisar il project da pilot). 
Il motiv per realisar quest project è stada l' enconuschientscha che 5 fin 7% da la populaziun da la Svizra patescha da depressiuns. 
Pervia da la mancanza da savida en connex cun malsognas psichicas e pervia da la stigmatisaziun da talas malsognas na vegnan depressiuns savens betg enconuschidas sco talas e na vegnan betg tractadas. 
Las consequenzas da quai tanschan d' ina gronda suffrientscha da las persunas pertutgadas e dals confamigliars sur custs massivs per l' economia publica pervia da perditas da lavur u rentas d' invaliditad chaschunadas da la malsogna, fin al suicidi. 
La finamira dal project è stada quella da promover la constataziun a temp ed il tractament optimal da depressiuns sco er da destigmatisar questa malsogna, e quai cun sensibilisar e cun infurmar la populaziun e cun metter en pe ina rait stabila da persunas spezialisadas e da multiplicaturs. 
En spezial duevan vegnir rendids enconuschents ils trais messadis centrals da l' allianza: ina depressiun po tutgar mintgina e mintgin, ina depressiun ha bleras fatschas, ina depressiun po vegnir tractada. 
La scola auta da tecnica ed economia ( SATE) da Cuira ha cumprovà questa primavaira l' effect positiv dal project a maun d' ina evaluaziun scientifica. 
In' enquista per telefon da la populaziun avant e suenter la campagna ha mussà che – grazia a quest project – la savida generala en connex cun la depressiun è s' augmentada, ch' il messadi central ha cuntanschì vasts circuls da la populaziun e che la toleranza envers persunas pertutgadas è creschida. 
Per cuntanscher in effect durabel da la campagna da prevenziun ha la regenza concludì – analogamain ad auters chantuns – da transferir l' allianza grischuna cunter la depressiun a partir da l' onn 2013 en in " program d' acziun per la sanadad psichica ". 
Cun quest program d' acziun duai vegnir promovida la sanadad psichica e prevegnì a malsognas psichicas. 
La realisaziun dal program d' acziun è chaussa da l' uffizi da sanadad. 
Il rapport final dal project ed il rapport d' evaluaziun da la SATE sa chattan sin la pagina d' internet da l' allianza ( http://www.bbgd.ch). 
Terminà cun success la renovaziun da l'edifizi dal cussegl grond
La renovaziun da l' edifizi dal cussegl grond a Cuira cun l' installaziun d' in sistem da votaziun electronic sco part principala è vegnida terminada cun success. 
La sessiun d' avust 2012 vegn il cussegl grond a lavurar l' emprima giada cun quest nov sistem. 
La sessiun da december 2011 aveva il cussegl grond deliberà en il rom da la debatta davart il preventiv in credit per remplazzar il sistem da microfons e per cumprar in sistem da votaziun electronic. 
Suenter la sessiun d' avrigl 2012 han las lavurs pudì vegnir prendidas per mauns, perquai ch' igl è stà a disposiziun temp avunda cun quai ch' il cussegl grond ha salvà sia sessiun extra muros il zercladur a Samignun. 
Suenter in temp da renovaziun da bundant quatter mais po il cussegl grond prender en funcziun per l' emprima giada il nov sistem da votaziun electronic la sessiun d' avust 2012. 
Per garantir uschè bain sco pussaivel in andament senza disturbis vegnan las parlamentarias ed ils parlamentaris chantunals dal Grischun introducids en il ils novs meds auxiliars tecnics a chaschun d' ina occurrenza speziala che ha lieu l' avantmezdi avant la sesida d' avertura. 
Votar per buttun 
Gia la sessiun d' avrigl 2012 aveva il cussegl grond adattà ses urden da gestiun ( UGCG) che preveseva da star si per votar. 
Da nov vegnan las commembras ed ils commembers dal cussegl grond a votar per buttun. Il resultat vegn alura mussà sin quatter tavlas d' infurmaziun grondas en la sala dal cussegl grond. 
Ultra da quai vegnan ils resultats da las votaziuns finalas stampads sin glistas da nums ch' èn accessiblas publicamain. 
Tras l' indriz da microfons nov na ston las parlamentarias ed ils parlamentaris betg pli s' annunziar per in votum cun in segn dal maun. 
Er qua pon ellas e d els s' annunziar per buttun tar la president u tar il president dal cussegl grond. 
Nà dal presidi po alura vegnir dà liber il microfon correspundent. 
Cun installar il sistem da votaziun a da microfons cumbinà èn gist er vegnidas remplazzadas ed adattadas las installaziuns electricas sco er sanà l' interiur da la sala dal cussegl grond, adattond ils plazs da lavur. 
Uschia han ins pudì installar novas fanestras ed ina illuminaziun nova che dovra main energia ed optimar er l' acustica. 
La sala dal cussegl grond è ussa equipada cun la tecnica da projecziun usitada ed ha er in WLAN. 
Ultra da quai sa preschenta la sala ussa en ina nova colur. 
La renovaziun ha pudì vegnir realisada en il rom dal credit permess da 2,6 milliuns francs. 
Dis europeics dal monument en Bregaglia ils 8 e 9 da settember
Ils dis europeics dal monument, che han lieu ils 8 e 9 da settember en Bregaglia, porschan a las visitadras ed als visitaders in program multifar davart il tema " crap e betun ". 
En il center dals dis europeics dal monument che han lieu per la 19avla giada stattan ils materials crap e betun. 
La tgira chantunala da monuments, la protecziun da la patria dal Grischun e sia secziun da l' Engiadina e da las vals dal sid han mess en pè in program varià davart il tema en Bregaglia. 
Las visitadras ed ils visitaders vegnan manads ad ovras da construcziun che han funcziuns fitg differentas e che derivan da differentas epocas: baselgias da temp roman e gotic tardiv, construcziuns da defensiun dal temp autmedieval, villas e palazis barocs, chasas burgaisas dal 19avel tschientaner, chasas purilas simplas ed edifizis d' utilisaziun rurala, chasas d' abitar dal preschent e da la moderna sco er prestaziuns excellentas da la tecnica d' inschigneria sco il mir da fermada d' Albigna. 
Ils dis europeics dal monument vegnan averts uffizialmain sonda, ils 8 da settember a las 13.15 sin la Piazza a Soglio da Martin Jäger, schef dal departament d' educaziun, cultura e protecziun da l' ambient, dad Anna Giacometti, presidenta communala da la vischnanca da Bregaglia, dad Andreas Weisstanner, president da la protecziun da la patria, secziun da l' Engiadina e da las vals dal sid, sco er da Giovanni F. Menghini, tgirader chantunal da monuments. 
Alura preschenta Inge Beckel, presidenta da la protecziun da la patria dal Grischun, il nov guid " Architekturrundgang Bergell ". 
Guids vegnan organisads sonda, ils 8 da settember, tranter las 14.00 e las 18.00 a Soglio, sco er dumengia, ils 9 da settember, da las 10.30 a las 15.00 en differents lieus da la val. 
Il program detaglià è publitgà en l' internet sut http://www.denkmalpflege.gr.ch http://www.heimatschutz-gr.ch e http://www.hereinspaziert.ch. 
Per in vast public 
Dapi sia emprima realisaziun l' onn 1994 èn ils dis europeics dal monument sa sviluppads a l' occurrenza la pli gronda en il sectur da la tgira da monuments. 
La finamira da questa occurrenza è quella da sensibilisar in vast public per il mantegniment da bains culturals. 
Las visitas vegnan organisadas en emprima lingia dals posts spezialisads federals, chantunals e municipals per la tgira da monuments e per l' archeologia. 
Els tschernan mintga onn ils objects, contacteschan las proprietarias ed ils proprietaris ed organiseschan ils guids e las occurrenzas al lieu. 
Il center naziunal d' infurmaziun per il mantegniment dals bains culturals ( NIKE) è responsabel per la coordinaziun da las var 200 occurrenzas en l' entira Svizra, per la lavur naziunala da medias e da publicitad sco er per la publicaziun dal program en furma da broschura ed en l' internet. 
Il di europeic dal monument è ina manifestaziun culturala che vegn lantschada uffizialmain dal cussegl da l' Europa. 
L' iniziativa vegn er sustegnida da l' Uniun europeica. 
Il di dal monument ha lieu en 48 pajais europeics. 
Di istoric per la politica grischuna
Per l' emprima giada occupan trais dunnas ils uffizis politics suprems dal chantun Grischun e da la confederaziun. 
Eveline Widmer-Schlumpf è presidenta da la confederaziun, Barbara Janom Steiner presidenta da la regenza ed Elita Florin-Caluori vegn tschernida oz sco presidenta dal cussegl grond dal chantun Grischun. 
Avant precis 125 onns ha la Grischuna Meta von Salis-Marschlins pretendì sco emprima dunna il dretg da votar e d' eleger cumplet per las dunnas en Svizra. 
La constellaziun istorica unica ha ina gronda valur simbolica. Pir avant 41 onns han las dunnas survegnì dretgs politics en Svizra. 
Sin plaun chantunal dastgan las Grischunas participar ad elecziuns e votaziuns dapi l' onn 1972, suenter che l' emprima emprova ha fatg naufragi cleramain l' onn 1968. 13 vischnancas grischunas han introducì ils dretgs politics per lur conburgaisas schizunt pir l' onn 1983 e quai sin cumond dal chantun. 
Avant exact 125 onns èn cumparidas l' onn 1887 en l' ediziun da Bumaun da la gasetta quotidiana democratica « Züricher Post» ils patratgs eretics da Bumaun ( « ketzerische Neujahrsgedanken») formulads da la Grischuna Meta von Salis-Marschlins ( 1855 – 1929). 
Els han fatg effect sco ina bumba perquai che per l' emprima giada ha ina dunna pretendì publicamain en Svizra il dretg da votar e d' eleger cumplet per las dunnas. 
Ses argument principal: Sche las dunnas ston pajar taglia, duain ellas er dastgar cundecider davart l' utilisaziun dals daners da taglia. 
E perquai ston ellas sco burgaisas maiorennas er esser represchentadas en las autoritads. 
La via lunga e crappusa a l' egualitad politica cuntanscha oz in emprim punct culminant per las Grischunas cun l' elecziun da la nova presidenta dal cussegl grond. 
A la basa percunter stagnescha la represchentanza da las dunnas en la politica grischuna. 
Er pervia dal sistem electoral vertent resta per exempel la quota dad umens en il cussegl grond dapi onns tar stgars 80 pertschient ed è perquai ina da las pli autas en cumparegliaziun cun ils auters chantuns svizzers. 
Emprim parlament grischun da mattas ils 8 da november 2012 
Il post da stab chantunal per l' egualitad da las schanzas envida gievgia, ils 8 da november – il Di naziunal da l' avegnir 2012 – 120 mattas en la vegliadetgna tranter 13 e 16 onns al 1. parlament grischun da mattas en la sala dal cussegl grond a Cuira. 
Sut la direcziun da la presidenta dal cussegl grond Elita Florin-Caluori mainan ellas ina debatta davart temas ch' ellas pon fixar sezzas. 
Ellas vegnan sustegnidas da politicras e da politichers cun experientscha. 
Uschia duain vegnir svegliads l' interess ed il plaschair per las debattas politicas e sminuidas las retegnientschas. 
Ulteriuras infurmaziuns davart il 1. parlament grischun da mattas ed il formular d' annunzia chattan ins en l' internet sut http://www.stagl.gr.ch. 
Dapli persunas estras e dapli naschientschas
Per la fin da l' onn 2011 aveva il chantun Grischun ina populaziun residenta permanenta da 193'388 persunas, 767 dapli che l' onn avant. 
La leva creschientscha è d' attribuir exclusivamain a l' augment da la populaziun residenta estra. 
Ultra da quai po il Grischun registrar per l' emprima giada dapi 7 onns puspè in saldo positiv da las naschientschas. 
La populaziun residenta svizra stagnescha, il dumber da persunas estras crescha 
La populaziun residenta permanenta dal Grischun è creschida l' onn passà per 0,4% sin 193'388 persunas. 
La rata da creschientscha correspunda exactamain al nivel da l' onn precedent e circa a la media dals ultims onns. 
En Svizra è la populaziun sa sviluppada en moda pli dinamica er l' onn 2011 ( creschientscha da var 1,1%). 
Entant che la populaziun residenta svizra è puspè stagnada l' onn passà en il Grischun, è il dumber da persunas da naziunalitad estra creschì per 2,4% sin 32'884 persunas. 
Quai correspunda ad ina quota da persunas estras da 17,0% ( Svizra: 22,8%). 
La quota la pli gronda da la populaziun estra en il Grischun han da nov ils Portugais ( 24,7%) che han stuschà sin plazza dus la gruppa dals Tudestgs ch' è creschida mo levamain. 
Alura suondan, sco ils onns precedents, las gruppas dals Talians, dals Serbs e dals Austriacs. 
Differenzas regiunalas pli grondas oravant tut en la cumparegliaziun da plirs onns 
Il svilup da la populaziun entaifer il Grischun n' è betg regular: la creschientscha da la populaziun la pli gronda hai dà l' onn 2011 en las regiuns da la Mesolcina ( +1,9%) e dal Puschlav ( +1,6%) sco er da l' Engiadin' ota ( +1,1%). 
Las perditas procentualas las pli grondas han subì la Val Müstair ( -2,5%) sco er las regiuns da la Bregaglia ( -1,1%) e dal Grischun central ( -0,8%). 
Populaziun residenta permanenta ils 31 da december 2011 tenor regiuns 
Communicaziun da la regenza dals 30 d'avust 2012
La regenza grischuna ha approvà contribuziuns en l' import da passa 18 milliuns francs per la cultivaziun dal guaud. 
Ultra da quai ha ella permess projects per proteger cunter privels da la natira. 
Il chantun investescha passa 18 milliuns francs en la selvicultura 
La regenza ha approvà in project collectiv " Selvicultura 2012 ". 
Per mantegnair la funcziun da protecziun dal guaud, per promover la biodiversitad, la tgira dal guaud giuven sco er ils tagls da laina en territoris mal accessibels prevesa il project mesiras en l' import da var 24,6 milliuns francs. 
La finanziaziun vegn fatga tras meds finanzials da la confederaziun, dal chantun e da las proprietarias e dals proprietaris da guaud. 
Il chantun sa participescha al project collectiv cun ina summa da maximalmain 18,384 milliuns francs. 
Il pajament da las singulas contribuziuns chantunalas a las proprietarias ed als proprietaris da guaud vegn fatg en il rom dals credits ch' èn vegnids permess dal cussegl grond. 
Il project collectiv cumpiglia en tut 3045 hectaras guaud cun ina producziun da laina da var 320'000 meters cubic. 
Renovà la cooperaziun per il servetsch da salvament da la Val Mesauc 
Per proveder la Val Mesauc cun in servetsch da sanitad en il cas d' in eveniment grond cuntinuescha la collavuraziun tranter il chantuns Grischun e Tessin. 
La regenza grischuna ha approvà ina nova cunvegna davart l' integraziun en il dispositiv dal chantun Tessin da la regiun d' ospital da la Val Mesauc-Calanca en cas d' eveniments da donn pli gronds. 
Il chantun Grischun n' ha betg avunda agens servetschs sanitars en la regiun d' ospital da la Val Mesauc-Calanca per dumagnar eveniments da donn pli gronds cun numerusas persunas blessadas. 
En cas d' in eveniment stuessan las forzas d' acziun ed il material vegnir transportads dal Grischun dal nord en la Val Mesauc. Quai chaschunass in retard considerabel. 
Per organisar il servetsch da salvament en cas d' eveniments gronds vegn il chantun Tessin indemnisà annualmain cun 40'000 francs. 
La revisiun parziala da la lescha federala davart radio e televisiun vegn sustegnida 
En sia posiziun a la confederaziun s' exprima la regenza grischuna davart la revisiun parziala da la lescha da radio e televisiun ( LRTV). 
La regenza beneventa da midar, sco proponì en la revisiun parziala, dal sistem actual cun ina taxa da retschavidra u da retschavider al sistem cun ina taxa independenta da l' apparat. 
Ella beneventa er che en il futur duaja l' incassament da la taxa da chasada e d' interpresa star sut la cumpetenza d' ina firma independenta empè da vegnir surdà al post d' incassament Billag SA. 
La lavur birocratica che vegniva liquidada fin ussa tras la Billag SA e che serviva a l' incassament da las taxas da recepziun dastgass diminuir tras quai per bainquant tenor l' avis da la regenza. 
Medemamain ha la regenza approvà d' abolir la restricziun dal dretg da derasaziun per ils emetturs locals e regiunals concessiunads da radio e da televisiun. 
Da vischnancas e da regiuns 
Lumnezia: La cunvegna davart la fusiun da las vischnancas da Cumbel, Degen, Lumbrein, Morissen, Suraua, Vella, Vignogn e Vrin a la nova vischnanca da Lumnezia per il 1. da schaner 2013 ch' è vegnida concludida ils 25 da matg 2012 vegn approvada. 
La fusiun da questas vischnancas sto anc vegnir approvada dal cussegl grond. 
Bever: En il futur duai il territori d' abitadi da la vischnanca da Bever vegnir protegì meglier cunter lavinas. 
Il project " Cumplettaziun dals rempars da lavinas Crasta Mora " che l' uffizi da guaud e privels da la natira ha inoltrà per incumbensa da la vischnanca da Bever vegn approvà. 
En il territori da distatga " Crasta Mora " vegnan construids novs rempars da lavinas cun ina lunghezza totala da var 752 meters. 
Plinavant vegn emplantada ina surfatscha da guaud da stgars 1400 meters quadrat. 
Ils custs da quest project vegnan calculads cun 2'475'000 francs. 
I vegn garantida ina contribuziun chantunala da maximalmain 1 806 750 francs. 
Il project vegn realisà en tschintg etappas da construcziun e duai vegnir terminà l' onn 2016. 
Lostallo: Il project " Auzar il rempar Lostallo " che l' uffizi da guaud e privels da la natira ha inoltrà per incumbensa da la vischnanca da Lostallo vegn approvà. 
Il rempar cunter bovas existent vegn auzà sin ina lunghezza da 150 meters. 
Als custs vegn garantida ina contribuziun da maximalmain 450'000 francs. 
Il territori d' abitadi da la vischnanca da Lostallo cunfinescha da sia vart al vest cun ils bratschs stips dal Piz de Groven. 
Sin questas costas taissas e sfendagliusas exista perquai in privel da bovas considerabel. 
Gia l' onn 1978 è pia vegnì construì in rempar cunter bovas per proteger il vitg. 
Savognin: La protecziun dal territori d' abitadi " Sot Spondas " a Savognin cunter bovas ed auas grondas vegn meglierada. 
Il project " Rempars da la spunda e da l' aual Sot Spondas " che l' uffizi da guaud e privels da la natira ha inoltrà per incumbensa da la vischnanca è vegnì approvà da la regenza. 
Als custs vegn garantida ina contribuziun da maximalmain 30'400 francs. 
Il chanal d' affluenza existent per deviar l' aua er en cas da precipitaziuns fermas vegn engrondì ed en il territori vegn construì in corridor d' inundaziun. 
Valragn: La revisiun parziala da la planisaziun locala, concludida da la vischnanca da Valragn ils 9 da december 2011, vegn approvada. 
La revisiun parziala cuntegna ina enzonaziun en il territori " Grossmatta ", e quai en il sectur dal restaurant ch' è oz ord funcziun e che sa chatta al portal dal nord dal tunnel dal San Bernardin per lung da la via naziunala A13. 
Ina surfatscha da 2631 meters quadrat vegn enzonada en la zona da restaurant d' autostrada ch' è vegnida creada da nov. 
Questa zona permetta da construir in nov restaurant d' autostrada. 
Lantsch: La revisiun parziala da la planisaziun locala, concludida da la vischnanca da Lantsch ils 28 da mars 2012, vegn approvada. 
La revisiun parziala furma la basa da la planisaziun d' utilisaziun per construir l' arena da biatlon da Planeiras. 
A medem temp cun il conclus d' approvaziun vegn communitgada la permissiun da runcar. 
Luzein: La revisiun parziala da la constituziun da la vischnanca da Luzein ch' è vegnida concludida ils 25 da matg 2012, vegn approvada. 
Tenor questa revisiun n' han las radunanzas communalas betg pli lieu en roda en las fracziuns da Buchen, Luzein e Pany, mabain per regla mo pli a Pany. 
Pasqual: La revisiun parziala da la constituziun da la vischnanca da Pasqual ch' è vegnida concludida ils 8 da december 2011 vegn approvada. 
Il motiv da la revisiun èn stads l' engaschament d' in manader da scola e la reducziun respectiva dal dumber da cusseglieras e da cussegliers da scola da tschintg a trais. 
Projects da vias 
La regenza ha approvà 800'000 francs per lavurs da construcziun sin il suandant traject: 
-via da Selvaplana: lavurs da cuvrida Viano – Ginetto 
Il chantun Grischun infurmescha da nov er cun videos
Il chantun Grischun prenda ina nova via per la communicaziun. 
En il futur infurmescha el er cun contribuziuns da video. 
Las burgaisas ed ils burgais duain pudair sa far in maletg anc meglier davart chaussas actualas ed interessantas sut /. 
Sin la pagina d' internet dal chantun Grischun vegnan en il futur publitgads sut / videos davart conclus actuals da la regenza ed infurmaziuns interessantas da l' administraziun chantunala. 
La regenza grischuna ha deliberà ina nova strategia da communicaziun che cumpiglia la producziun da videos. 
La finamira è quella che las burgaisas ed ils burgais pon s' infurmar en ina moda e maniera moderna en curt temp davart singulas fatschentas da la regenza e davart eveniments che pertutgan il chantun. 
Ils videos vegnan publitgads ensemen cun las communicaziuns en scrit e cumpletteschan la vasta purschida d' infurmaziun electronica sin /. 
Responsabla per la realisaziun è la chanzlia chantunala dal Grischun che producescha da nov sezza contribuziuns da film, e quai cun ina infrastructura engrondida e cun ulteriur persunal. 
Infurmaziuns dal di actualas per l' egl e per l' ureglia 
Lantschada vegn la communicaziun multimediala cun infurmaziuns actualas davart la rait da func da segirezza POLYCOM Grischun. 
En ina curta intervista da video respunda cusseglier guvernativ Christian Rathgeb, schef dal departament da giustia, segirezza e sanadad, trais dumondas davart la nova rait da func da segirezza. 
Quest video cumplettescha las explicaziuns en scrit che stattan er a disposiziun sut /. 
Ultra da quai stat il material da basa tar il video a disposiziun a las schurnalistas ed als schurnalists en l' original sco maletg e sco tun per duvrar libramain. 
Ultra da talas curtas posiziuns sin video da la commembra e dals commembers da la regenza sco er da manadras e da manaders da posts chantunals da servetsch vegnan producidas en il futur regularmain contribuziuns da film arranschadas sco er documentaziuns e reportaschas. 
Per quai duain vegnir tschernids en emprima lingia temas che fatschentan las burgaisas ed ils burgais. 
Tut las contribuziuns vegnan publitgadas en l' internet e pon vegnir clamadas si da tut temp sut /. 
Ils umans en il Grischun survegnan uschia en il futur anc dapli infurmaziuns da l' emprim maun. 
Cun POLYCOM cumenza ina nova epoca da func
Glindesdi, ils 3 da settember 2012, ha il chantun Grischun mess en funcziun la nova rait da func da segirezza POLYCOM Grischun. 
Uschia finescha ina fasa da planisaziun e d' installaziun che ha durà 10 onns. 
Uss, che POLYCOM è vegnì mess en funcziun en il Grischun, cumenza per il chantun ina nova epoca da communicaziun. 
La nova rait da func da segirezza POLYCOM è vegnida preschentada il glindesdi a chaschun d' ina orientaziun da las medias. 
Suenter ha il cusseglier guvernativ Christian Rathgeb, schef dal departament da giustia, segirezza e sanadad, surdà POLYCOM al cumandant da la polizia chantunala dal Grischun, Walter Schlegel, per il manaschi operativ. 
La polizia chantunala dovra sco emprima organisaziun chantunala il nov sistem da func. 
Ils ulteriurs partenaris vegnan a surpigliar quest sistem pass per pass ils proxims mais. 
In grond pass per la populaziun grischuna 
Il cusseglier guvernativ Rathgeb ha cumpareglià l' avertura da POLYCOM en il Grischun cun l' emprima tschentada sin la glina. 
Sco per Neil Armstrong saja quai in pitschen pass er per el, ma in grond sigl per la populaziun dal chantun Grischun. 
" Per l' emprima giada pon tut ils partenaris da la protecziun da la populaziun communitgar in cun l' auter independentamain da l' organisaziun ", ha ditg Rathgeb il glindesdi davant las medias. 
Fin ussa utilisava l' administraziun chantunala tschintg differentas raits da func. 
Ils servetschs da salvament, il corp da guardias da cunfin ( Cgcf) ed autras organisaziuns activas en il chantun avevan agens sistems da func. 
Cun POLYCOM communitgeschan ussa tut las organisaziuns cun il medem sistem, ed en cas d' in eveniment grond pon ils partenaris ch' èn en acziun entrar en contact da tut temp cun ils ulteriurs partenaris ed èn correspundentamain infurmads davart l' eveniment. 
La basa è in' atgna rait da func 
POLYCOM cuvra 92 pertschient da la surfatscha chantunala cun ina rait da func, e quai independentamain da la rait da telefonia mobila publica. 
Per garantir questa gronda cuvrida èn vegnidas realisadas 90 staziuns da basa. 
Er en 29 tunnels per lung da las vias chantunalas e naziunalas è vegnida garantida la cuntanschibladad per func. 
Tras questa rait da func han pudì vegnir remplazzadas pliras raits communalas, chantunalas e federalas. 
Quai optimescha il manaschi e reducescha correspundentamain ils custs per mantegnair il sistem. 
Manà vegn POLYCOM dal center da cumpetenza " func " da la polizia chantunala dal Grischun. 
La communicaziun da func en questa rait da segirezza è codada tras plirs stgalims. 
I n' è pia betg pussaivel da tadlar in discurs sin la via da transmissiun. 
Il concept da func, ch' è vegnì elavurà ensemen cun tut las organisaziuns participadas, permetta dentant da communitgar in cun l' auter – en cas d' in eveniment – confurm als basegns. 
Il corp da guardias da cunfin sco partenari impurtant 
Sia cuntentientscha ha er Walter Schlegel exprimì il glindesdi. 
" Sco cumandant da la polizia chantunala dal Grischun èsi per mai ina gronda onur ed in grond plaschair da dastgar metter en funcziun oz POLYCOM sco emprima organisaziun chantunala ", ha el ditg. El ha er accentuà l' impurtanza da la communicaziun da func per dumagnar eveniments. 
" Quai permetta ina collavuraziun effizienta e generescha in vair niz supplementar. 
" Er occurrenzas grondas sco il campiunadi mundial da skis u il forum economic mundial annual a Tavau pon vegnir preparadas e realisadas en l' avegnir en moda bler pli simpla ed effizienta. 
Il Cgcf – ch' è il pli grond gestiunari da l' infrastructura da POLYCOM en Svizra – ha pudì vegnir acquistà dal chantun sco partenari per installar e per manar POLYCOM en il Grischun. 
Parts essenzialas da la rait da func da segirezza POLYCOM Grischun èn vegnidas installadas e finanziadas dal Cgcf. 
Il Cgcf sa participescha er vinavant a la finanziaziun dals custs da manaschi dal center da cumpetenza POLYCOM Grischun ch' è domicilià tar la polizia chantunala. 
Il center da cumpetenza ha l' incumbensa da garantir il manaschi e da mantegnair la rait da func. 
Tras la collavuraziun cun il Cgcf ha il chantun pudì spargnar fin ussa e po el spargnar er en l' avegnir blers custs d' investiziun e da manaschi. 
145 francs per abitanta u abitant 
Il culp da partenza per il project POLYCOM en il Grischun è vegnì dà il schaner 2004, cur che la regenza grischuna ha fixà en in da ses conclus las responsabladads, l' organisaziun dal project ed ils termins approximativs. 
Ils 23 d' avrigl 2009 ha il cussegl grond approvà cun 93 cunter 0 vuschs in credit d' impegn da 55 milliuns francs per POLYCOM. 
Quai è stà il crap da fundament per realisar la rait da func da segirezza en il Grischun. 
A chaschun da l' orientaziun da las medias dal glindesdi ha il cusseglier guvernativ Rathgeb pudì constatar cun satisfacziun che las expensas nettas concedidas da 27,5 milliuns francs na vegnan betg surpassadas, malgrà ch' il project ha durà 10 onns. 
" Per mintga singula abitanta e per mintga singul abitant resultan pia custs da 145 francs. 
En vista al niz ch' è collià cun la rait da func da segirezza POLYCOM è quest import modest investì bain ", ha ditg Rathgeb, ed el ha engrazià a tut las organisaziuns ed interpresas ch' èn stadas ed èn anc participadas a l' elavuraziun da las basas da decisiun ed a la realisaziun da la rait da func da segirezza POLYCOM Grischun. 
Tge è POLYCOM? 
POLYCOM è il sistem da func naziunal da las autoritads e da las organisaziuns da salvament e da segirezza ( AOSS) che vegn stabilì pass per pass en Svizra. 
El permetta il contact da func entaifer e tranter las differentas organisaziuns, vul dir la polizia, ils pumpiers, il servetsch da salvament sanitar, ils manaschis tecnics da las vischnancas, la protecziun civila, las guardias da cunfin e las furmaziuns da sustegn da l' armada. 
Il project ha la finamira che tut ils partenaris da la confederaziun, dals chantuns e da las vischnancas possian transmetter discurs da func sur ina infrastructura unitara ed omogena. 
Ils chantuns installeschan en moda autonoma las raits parzialas tenor lur basegns, resguardond las prescripziuns da l' uffizi federal da protecziun da la populaziun. 
La confederaziun sa participescha considerablamain a las investiziuns ed al mantegniment. 
Ulteriuras infurmaziuns sut http://www.polycom.admin.ch e http://www.polycom.gr.ch. Infurmaziun: 
Glindesdi, ils 3 da settember 2012, ha il chantun Grischun mess en funcziun la nova rait da func da segirezza POLYCOM Grischun. 
Segunda emna da las bibliotecas grischunas – variada e colurada
Cun l' emna da las bibliotecas vulan las bibliotecas innovativas render attent a lur purschida multifara e regurdar a las prestaziuns ch' ellas furneschan durant l' onn. 
Cun lur emna da las bibliotecas dals 10 als 16 da settember 2012 vulan las " Bibliotecas Grischun " cuntinuar cun il success che questa emna ha gì l' onn passà. 
Passa 2000 persunas dal Grischun han visità l' onn passà in' occurrenza en ina da las 54 bibliotecas publicas. 
Las bibliotecas da scola e communalas èn ina part integrala impurtanta d' ina vischnanca ed adempleschan incumbensas da gronda valur. 
Ellas na disponan betg mo da medias e da savida, mabain èn er partenarias fermas, sch' i sa tracta d' intermediar talas. 
Sur ina stretga collavuraziun cun las scolinas e cun las scolas consolideschan las bibliotecas lur reputaziun sco partenarias da la furmaziun e sco lieu d' emprender. 
Las occurrenzas durant l' emna da las bibliotecas mussan che las bibliotecas furman ina spessa rait integrala en il chantun triling e ch' ellas porschan a la populaziun ina vasta tscherna da medias e da servetschs ch' i vala la paina da trair a niz e da promover. 
Las " Bibliotecas Grischun " èn innovativas e progressivas. 
Durant l' onn èn las bibliotecas quellas instituziuns da cultura e da furmaziun che vegnan frequentadas il pli savens en il chantun. 
Promover la lectura, intermediar la litteratura e las medias sco er promover la cumpetenza d' utilisar ils mediums èn in grond giavisch da " Bibliotecas Grischun ". 
L' organisaziun da las occurrenzas durant l' emna da las bibliotecas duai rinforzar la posiziun da las bibliotecas en il chantun ed en spezial en las vischnancas. 
Divertent ed excitant 
Durant l' emna da las bibliotecas dals 10 als 16 da settember 2012 han lieu occurrenzas excitantas e divertentas. 
A Cuira per exempel envida la scola chantunala a. 
Avertiments locals da privels da la natira restan ina gronda sfida
Ensemen cun il WSL institut per la perscrutaziun da la naiv e da las lavinas SLF a Tavau ha l' uffizi da guaud e privels da la natira terminà in project da perscrutaziun d' interreg davart il preavertiment da privels da la natira sin plaun local. 
Il project è vegnì realisà ensemen cun la provinza dal Tirol dal sid. 
Ils svilups da la perscrutaziun èn empermettents, la realisaziun d' in sistem da preavertiment en la pratica è dentant ina sfida. 
Cun in prototip d' in model da prognosa locala vegni actualmain fatg tests en la vischnanca da Tavau. 
En il rom dal project d' interreg IRKIS ( sistem interregiunal da preavertiment e d' infurmaziun en cas da crisa) han las persunas spezialisadas elavurà per il chantun Grischun e per la provinza dal Tirol dal sid ina survista cumplessiva da tut las raits da mesiraziun che giogan ina rolla en connex cun ils privels da la natira. 
L' analisa ha mussà ch' igl èn bain avant maun en las regiuns bleras staziuns da mesiraziun da l' aura, cunzunt per las precipitaziuns, ma ch' i dat dentant anc largias localas. 
En moda dal tuttafatg insuffizienta vegn registrada l' umiditad dal terren che gioga ina rolla impurtanta per la furmaziun d' auas grondas en la muntogna. 
Sch' il terren è umid sco ina spungia daguttanta, na po el absorbar pli naginas precipitaziuns supplementaras. 
En periodas da gronda sitgira percunter na vegn ina daratgada er betg absorbada directamain ed i po medemamain dar grondas deflussiuns ed auas grondas. 
Per serrar questas largias en connex cun l' umiditad dal terren ha il team da project fatg tests cun differentas metodas. 
La calculaziun cun in model da computer è sa mussada sco la soluziun la pli empermettenta, uschia che questa metoda vegn ussa sviluppada vinavant. 
Plattafurma d' infurmaziun communabla davart privels da la natira ( GIN) 
La plattafurma ideala per render accessiblas questas datas da mesiraziun è la plattafurma GIN, la plattafurma d' infurmaziun communabla davart privels da la natira da la confederaziun. 
Sur l' internet metta questa plattafurma a disposiziun a las persunas responsablas per ils privels da la natira en furma concentrada datas da mesiraziun e d' observaziun, prognosas, avertiments sco er models e bulletins davart ils differents privels da la natira. 
L' uffizi da guaud e privels da la natira ed il SLF han gia purschì a var 150 persunas spezialisadas en il chantun ed en las vischnancas ina scolaziun per il diever da la plattafurma d' infurmaziun GIN. 
In' enquista tar las vischnancas ha mussà ch' igl exista in ulteriur basegn da scolaziun. 
Perquai sclerescha il chantun, sche las vischnancas giavischan da laschar scolar cussegliadras e cussegliaders locals da privels da la natira. 
Tests cun in sistem da preavertiment a Tavau 
Per la vischnanca da Tavau ha il SLF sviluppà per l' emprima giada in model da computer per in intschess autalpin. Quel cumbinescha datas da la naiv e da l' aura, mesiraziuns da deflussiuns sco er prognosas da l' aura, uschia ch' i duess daventar pussaivel da far ina prognosa d' eveniments d' aua gronda sin plaun local. 
Actualmain è il sistem en la fasa da pilot per la vischnanca da Tavau. Tests vegnan fatgs da las persunas ch' èn responsablas en la vischnanca per ils privels da la natira. 
Quest sistem cumpiglia cunzunt eveniments da plievgia ferma u permanenta, betg dentant eveniments curts d' urizis. 
Er las simulaziuns stattan a disposiziun sin la plattafurma GIN. 
Pervia dals resultats empermettents è la fasa da svilup da quest project vegnida prolungada per in onn fin l' onn 2013. 
Collavuraziun tranter il chantun e la vischnanca, perscrutaziun a favur d' ina protecziun cunter privels da la natira a lunga vista 
Il project d' interreg mussa: Igl è anc ina lunga via, fin ch' ins po far sin plaun communal a temp ina prognosa suffizienta davart malauras smanatschantas e davart las consequenzas pussaivlas sco auas grondas u bovas. 
Perquai cuntinueschan il chantun, il SLF e la vischnanca da Tavau lur stretga collavuraziun en il svilup da sistems da prognosa e d' avertiment, per uschia pudair garantir a lunga vista ina protecziun effizienta cunter privels da la natira. 
Communicaziun da la regenza dals 6 da settember 2012
Dal 2013 fin al 2016 pon las persunas d' instrucziun da la scola primara absolver a la scola auta da pedagogia dal Grischun ina scolaziun per il stgalim secundar I cumplementara a la professiun. 
La regenza grischuna ha approvà ina incumbensa correspundenta. 
Plinavant ha ella prendì enconuschientscha d' in rapport davart la mobilitad ed il traffic. 
Da nov datti ina scolaziun cumplementara a la professiun per il stgalim secundar I a la SAPGR 
Las persunas d' instrucziun da la scola primara dal Grischun duain pudair cuntanscher a la scola auta da pedagogia dal Grischun ( SAPGR) a Cuira il diplom d' instrucziun per il stgalim secundar I, e quai cumplementarmain a la professiun. 
La SAPGR è vegnida incumbensada da la regenza da porscher l' atun 2013 en collavuraziun cun la scola auta da pedagogia da Turitg ina qualificaziun posteriura cumplementara a la professiun ( studi 2013 – 2016). 
Il concept latiers è gia vegnì approvà dal cussegl da la SAPGR. 
Per il studi che dura 3 onns vegni fatg quint cun custs totals da var 1,83 milliuns francs per 20 persunas en scolaziun. 
Sch' il basegn vegn cumprovà, po vegnir cumenzà l' atun 2016 cun in nov percurs dal studi. 
Gia dapi plirs onns constateschan las scolas dal Grischun ch' igl è fitg difficil da chattar persunas d' instrucziun per il stgalim secundar I ch' èn scoladas confurm al reglament. 
Perquai vegnan pli e pli persunas d' instrucziun cun in diplom d' instrucziun per la scola primara engaschadas sin il stgalim secundar I. Il biro per studis sociopolitics e da lavur ( BASS) a Berna ha constatà l' onn 2010, che – tut tenor la regiun linguistica – fin a 45 pertschient da las persunas d' instrucziun da linguas sin il stgalim superiur eran engaschadas senza ina scolaziun correspundenta e che fin a 90 pertschient da las scolas han exprimì ch' ellas hajan difficultads da chattar persunas d' instrucziun scoladas adequatamain per il stgalim superiur ( secundar e real). 
Questa situaziun è s' engrevgiada anc pli fitg en il fratemp. 
Igl exista in basegn interchantunal ed – en vista a la qualitad da l' instrucziun – er la necessitad da realisar dal 2013 fin al 2016 il nov studi en la SAPGR. 
Il rapport davart la mobilitad furma la basa per la planisaziun futura dal traffic 
La situaziun da traffic en il chantun Grischun sto vegnir meglierada vinavant. 
Il basegn d' agir resulta da la retschertga statistica da la confederaziun cun il num " Microcensus mobilitad e traffic " che vegn fatga mintga 5 onns sin basa d' interrogaziuns in di da referenza. Ella dat scleriment davart il cumportament da la populaziun svizra en il traffic. 
Suenter esser sa participà ils onns 2000 e 2005 ha il chantun Grischun er prendì part l' onn 2010 al studi represchentativ. 
La regenza grischuna ha prendì enconuschientscha dal rapport davart la mobilitad en il Grischun ch' è resultà ed ha declerà quest rapport sco ina basa per las planisaziuns futuras dal Grischun. 
Las finamiras èn: promover il transport da rauba en moda ecologica cun la viafier, augmentar l' attractivitad dal traffic public da persunas, promover il traffic betg motorisà sco er observar la mobilitad ed il cumportament en il traffic. 
Plinavant duai vegnir meglierada l' accessibladad a lunga vista dal Grischun, quai vul dir: integrar il Grischun en moda optimala en la rait da viafier naziunala e meglierar las colliaziuns internaziunalas ( ICE/TGV). 
Entaifer il chantun ston ultra da quai vegnir segiradas colliaziuns efficazias. 
I sto vegnir garantì in traffic regiunal attractiv cun bunas colliaziuns cun il traffic a gronda distanza. 
Davart il cumportament da mobilitad da las Grischunas e dals Grischuns mussa il rapport detagls interessants: Dals resultats dal microcensus 2010 resorta tranter auter che la populaziun dal Grischun fa 36 kilometers per di ( senza viadis a l' exteriur) e ch' ella dovra per quai 90 minutas. 
La part la pli gronda, numnadamain 42 pertschient dals trajects, pertutgan il traffic da temp liber. 
Il traffic pendular ( lavur e scolaziun) percunter è cun 28 pertschient ina part bler pli pitschna. 
Cun ina part da 68 pertschient da la distanza fatga è il traffic individual motorisà lunschor il med da transport il pli impurtant. I suondan il traffic public ( 22 pertschient), il traffic betg motorisà ( 9 pertschient) ed auters meds da transport. 
Quai na fa betg smirvegliar, cunquai che 81 pertschient da tut las chasadas grischunas han almain in auto. 
Interessant è dentant il resultat che l' onn 2010 han pli paucas persunas giuvnas creschidas fatg il permiss da manischar en cumparegliaziun cun l' onn 2000 e ch' il cumportament da mobilitad da la populaziun grischuna na sa differenziescha strusch da quel da las ulteriuras Svizras e dals ulteriurs Svizzers. 
Da vischnancas e da regiuns 
Cumbel: La revisiun totala da la planisaziun locala, concludida da la vischnanca da Cumbel ils 20 d' avrigl 2012, vegn approvada cun correcturas e cun ordinaziuns. 
La revisiun totala cuntegna ina nova lescha da construcziun sco er in repassament da tut ils plans d' utilisaziun. 
Mustér: La revisiun parziala da la planisaziun locala, concludida da la vischnanca da Mustér ils 11 da mars 2012, vegn approvada per part. 
Cun ina revisiun da la lescha da construcziun vul la vischnanca permetter da construir alloschis da lain permanents en la zona da campadi. 
Las disposiziuns correspundentas èn vegnidas returnadas a la vischnanca per las repassar. 
Davart la zona speziala Disentiserhof vegni decidì pli tard. 
Trin: Als custs per replantar la surfatscha da guaud en il territori " Runca/Munt Sura " sin il territori da la vischnanca da Trin per consequenza da l' incendi da guaud dals 29 d' avrigl 2010 sa participescha il chantun cun totalmain 955'052 francs. 
Las emprimas mesiras per replantar la surfatscha arsa èn vegnidas prendidas ils onns 2010 e 2011. 
En il rom d' ina segunda e d' ina terza etappa vegni cuntinuà cun las lavurs. 
Quellas cumpiglian en spezial la construcziun da rempars da lavinas temporars e da sendas d' inspecziun sco er utilisaziuns sfurzadas, plantaziuns, la tgira dal guaud giuven e mesiras per proteger la selvaschina. 
Cuira: Il project " Reparaziun da l' avertura Fülian " che l' uffizi da guaud e privels da la natira ha inoltrà per incumbensa da la citad da Cuira vegn approvà. 
Als custs vegn garantida ina contribuziun da maximalmain 97'500 francs. 
Val Müstair: La revisiun parziala da la constituziun da la vischnanca da Val Müstair dals 27 da zercladur 2012 resp. dals 12 d' avust 2012 vegn approvada. 
Ils lufs al Calanda han pitschens
Las speculaziuns en connex cun ina famiglia da lufs cun giuvens al Calanda èn finidas. 
Duas observaziuns dals lufs giuvens ch' èn vegnidas communitgadas independentamain ina da l' autra a l' uffizi da chatscha e pestga dal Grischun conferman ch' ils lufs ch' èn sa domiciliads al Calanda dapi in tschert temp han survegnì pitschens. 
Quai è l' emprima cumprova segira d' ina famiglia da lufs en noss conturns dapi il return da quest animal da rapina grond en Svizra. 
Il Grischun essan nus – la presidenta da la regenza tranter nus
Durant ses onn presidial vul la presidenta da la regenza Barbara Janom Steiner tgirar en moda particulara il contact cun la populaziun grischuna. 
Per quest intent ha ella envidà il mais passà la populaziun d' inoltrar propostas per inscunters en las trais regiuns linguisticas. 
Las numerusas propostas inoltradas vegnan actualmain examinadas, ed igl ha lieu ina selecziun. 
En il rom da l' emprim inscunter sa renda Barbara Janom Steiner damaun sonda en la vischnanca da Tumegl. 
Ella sa participescha ad in visita dal chastè Ortenstein ( a las 11.15) ed ad ina marenda cuminaivla. 
Suenter ha la populaziun la pussaivladad da discutar cun la presidenta da la regenza. 
Igl è previs d' infurmar en duas emnas, tge ulteriurs lieus che la presidenta da la regenza vegn a visitar. 
La regenza grischuna beneventa gieus olimpics d'enviern en il Grischun
La regenza grischuna sustegna ina candidatura per ils gieus olimpics d' enviern l' onn 2022 en il Grischun e deliberescha ina missiva correspundenta per mauns dal cussegl grond. 
Ils puncts principals da la missiva èn la dumonda d' in credit d' impegn dad 8 milliuns francs per finanziar la candidatura, la furmaziun da reservas en l' autezza da 300 milliuns francs per projects d' investiziun e per custs en connex cun la realisaziun dals gieus sco er la proposta da recumandar al pievel grischun d' approvar l' inoltraziun da la candidatura. 
Differentas persunalitads da la politica, da l' economia, da la scienza e dal sport han eruì cuminaivlamain, sch' ina candidatura per ils gieus olimpics è acceptabla. 
Sin quai è vegnida fundada l' uniun " XXIV. Questa uniun ha promovì ils ultims mais il project, ha examinà la realisabladad dals gieus ed è arrivada al resultat ch' els sajan da princip realisabels. 
Sin basa dals resultats da quests studis ha la regenza da sia vart fatg ina valitaziun dal project. 
En la realisaziun da gieus olimpics d' enviern, cunzunt dentant gia en la fasa da candidatura, vesa ella schanzas essenzialas per il Grischun: l' augment dal grad d' enconuschientscha, effects positivs en l' industria da turissem, da temp liber e da sport, la realisaziun da numerus projects d' infrastructura ed uschia ina meglieraziun da la capacitad economica, per numnar mo in pèr puncts. 
Considerond las ristgas vegn la regenza a la conclusiun che las schanzas d' ina candidatura predomineschian. 
Perquai propona la regenza en sia missiva al cussegl grond da crear las basas legalas necessarias e da metter a disposiziun ils meds finanzials necessaris per finanziar la candidatura e per realisar ils gieus olimpics. 
Las muntognas grischunas determineschan il rom da quai ch' è realisabel 
Tranter auter caracterisà dal svilup dals gieus olimpics dals ultims onns è ina da las cundiziuns generalas – ch' èn la basa dal project – stada quella ch' ils gieus han lieu en las muntognas. 
En quest rom determinà da la natira vegnan realisads gieus innovativs e persistents, amez la naiv, en moda autentica e premurusa, respectond l' uman e la natira. 
Uschia sa posiziunescha la candidatura dal Grischun 2022 sco vaira alternativa a las candidaturas usitadas cun concurrenzas da sport da glatsch en citads e cun disciplinas da sport da naiv en regiuns muntagnardas allontanadas. 
In relasch per il Grischun, per il territori da muntogna e per la giuventetgna 
La Svizra sco naziun da sport d' enviern, ma cunzunt er il territori da muntogna ed il turissem en spezial, stattan davant grondas sfidas economicas e socialas. 
Sa drizzond tenor ils elements centrals " persistenza " ed " innovaziun " duain vegnir discutads ed elavurads en in vast process scenaris pussaivels per dumagnar questas sfidas. 
Gia durant la candidatura ils onns 2013 fin 2015 duai la realisaziun da projects innovativs e persistents laschar enavos a las generaziuns vegnintas perspectivas per manar en las muntognas ina vita autonoma cun in' existenza segira. 
Tecnicamain èn ils gieus realisabels 
En collavuraziun cun differentas persunas spezialisadas ha l' uniun " XXIV. Gieus olimpics d' enviern Grischun 2022 " eruì la realisabladad tecnica da gieus olimpics d' enviern en il Grischun ed è arrivada al resultat ch' ils gieus sajan da princip realisabels. 
En la fasa da candidatura vegnan integradas las lavurs preliminaras dals studis da realisabladad, e potenzials d' optimaziun existents vegnan tratgs a niz en concepts detagliads. 
Realisabels èn er ils gieus paralimpics che han lieu curt suenter ils gieus olimpics. 
Consequenzas finanzialas e finanziaziun 
Il budget da candidatura da 60 milliuns francs cuntegna tut las expensas ed entradas che resultan durant las fasas da la preparaziun, da l' annunzia e da la candidatura fin a la decisiun da surdada dal comité internaziunal olimpic ( IOC) il zercladur 2015. 
Vi da quests custs sto il chantun Grischun sa participar cun ina contribuziun da totalmain 8 milliuns francs, repartì sur ils onns 2013 fin 2015. 
Il budget d' organisaziun e da realisaziun cuntegna tut las expensas ed entradas, per las qualas è responsabel il comité d' organisaziun dals gieus olimpics ( COGO). 
Tar expensas totalas da 2,8 milliardas francs e tar entradas totalas dad 1,5 milliardas francs resulta ina largia da finanziaziun dad 1,3 milliardas francs. 
En vista a la dimensiun internaziunala dal project duai la confederaziun surpigliar la finanziaziun e la ristga per l' organisaziun e per la realisaziun dals gieus, e quai senza participaziun chantunala u communala, e dar al IOC las garanzias correspundentas. 
Tenor la decisiun dal cussegl federal dals 5 da settember 2012 vegn la confederaziun a surpigliar in deficit maximal dad 1 milliarda francs. 
L' uniun " XXIV. Gieus olimpics d' enviern Grischun 2022 " sto elavurar vinavant il project resguardond questa cundiziun generala. 
Ils potenzials da l' organisaziun e da la realisaziun ch' èn gia vegnids identifitgads, ma er ulteriurs potenzials ston vegnir tratgs a niz, per ch' il rom dal deficit da maximalmain 1 milliarda francs possia vegnir observà. 
Per il chantun èsi exclus da surpigliar ina ristga da deficit. 
Il budget d' infrastructura e da segirezza importa stgars 1,5 milliardas francs e cuntegna las investiziuns en infrastructuras sco er ils custs operativs che na pon betg vegnir attribuids directamain als gieus olimpics ( non-COGO), en spezial la segirezza. 
Var dus terzs dal budget èn reservads per las investiziuns en il traffic sin via ed en il traffic da viafier. 
Per lur finanziaziun duain vegnir applitgadas las clavs ch' èn decisivas tenor la legislaziun vertenta. 
Niz per l' economia publica 
Gia ussa, en in stadi tempriv dal process da planisaziun, è vegnida fatga in' emprima valitaziun da las consequenzas economicas pussaivlas per la regiun ch' organisescha ils gieus olimpics e per l' entira Svizra. 
Da las expensas totalas per la candidatura sco er per la preparaziun e per la realisaziun dals gieus olimpics d' enviern 2022 en il Grischun dastgassan resultar tranter 1,87 e 2,31 milliardas francs en il chantun Grischun. 
Quai chaschuna – directamain ed indirectamain – ina valurisaziun brutta totala tranter 1,47 ed 1,8 milliardas francs ed in' occupaziun tranter 11'900 e 15 100 equivalents da plazzas a temp cumplain. 
En la media dals onns 2015 fin 2022 correspunda quai – per il chantun Grischun – ad ina quota annuala dad 1,6% fin 2,0% dal product naziunal brut ( PNB) chantunal ed ad ina quota dad 1,5% fin 1,9% da l' occupaziun totala.   
Agiuntas: 
- /DE/Medien/Mitteilungen/MMStaka/Dokumente2012/Botschaft_11_2013_web.pdf 
- /DE/Medien/Mitteilungen/MMStaka/Dokumente2012/Olympia% 20Anhang_rg.pdf Infurmaziun: 
Realisà l'emprima mesadad dal project &quot;IPM grischunas en acziun: structuras favuraivlas per famiglias sco factur da success&quot;
Nov interpresas pitschnas e mesaunas ( IPM) dal Grischun lavuran vi da structuras favuraivlas per famiglias en lur manaschis. 
Dacurt ha gì lieu in emprim barat en il rom dal project " IPM grischunas en acziun: structuras favuraivlas per famiglias sco factur da success " dal post da stab per l' egualitad da las schanzas. 
Mintga IPM è differenta. 
Perquai dovra ella mesiras individualas e fatgas " sin mesira ", sch' ella s' occupa da la dumonda, co ch' ella duai survegnir structuras pli favuraivlas per famiglias. 
Durant l' ultim mez onn han nov IPM da la Val dal Rain grischuna laschà analisar cun success lur cundiziuns da lavur. Quai cun il sustegn professiunal dal post spezialisà " UND ". 
Plinavant han las IPM elavurà emprims plans da mesiras. 
A l' emprima maisa radunda da gievgia, ils 6 da settember 2012, nua che represchentantas e represchentants da tut las nov IPM èn sa radunadas ad in barat, èn vegnidas discutadas las emprimas mesiras da success. 
Sco sfidas han las represchentantas ed ils represchentants da las IPM numnà la problematica d' acquistar cun success forzas spezialisadas sco er da communitgar e da render fritgaivlas vers anora e vers anen las structuras favuraivlas per famiglias da l' interpresa. 
Propostas da soluziun en chaussa èn vegnidas elavuradas en gruppas. 
Fin a la proxima maisa radunda che ha lieu la primavaira 2013 vegnan las nov IPM a realisar lur plans da mesiras ed a rimnar experientschas. 
Interpresas da tut ils secturs 
Las IPM grischunas che s' engaschan en il project dal post da stab per l' egualitad da las schanzas represchentan quasi l' entir spectrum da branschas dal chantun. 
Represchentads èn ils secturs da l' economia d' energia ( IBC energia aua Cuira), da la gastronomia ( Merz Gastro SA), dal commerzi ( Josias Gasser Materialias da construcziun SA), da la vendita ( Do it, Baumarkt SA), da la tgira ( spitex Cuira), dal traffic public ( Bus da la citad da Cuira SA), da la lingua e cultura ( Lia rumantscha), da l' hotellaria ( hotel Stern) e dal svilup da programs da computer ( Wenzel Metromec SA). 
Tut en tut profiteschan en l' avegnir circa 700 collavuraturas e collavuraturs en questas interpresas da pudair coordinar meglier la professiun cun la famiglia e cun la vita privata. 
In enritgiment per quest project è il fatg ch' igl èn participadas d' ina vart interpresas, nua che quasi mo umens u mo dunnas lavuran, ma da l' autra vart er interpresas cun teams maschadads. 
En la proxima fasa dal project vegnan ils resultats analisads ed evaluads ensemen cun las interpresas. 
La finamira dal program è quella da laschar profitar las IPM localas da las experientschas d' autras firmas e d' autras regiuns e da crear ina conscienza per ils aspects economics positivs da cundiziuns da lavur favuraivlas per las famiglias. 
Il project vegn accumpagnà d' in cussegl consultativ cun represchentantas e represchentants da federaziuns economicas, dad IPM sco er da persunas da la politica e da l' economia. 
El vegn finanzià dal chantun Grischun, da la confederaziun e da sponsurs grischuns. 
Dapli infurmaziuns sut http://www.stagl.gr.ch http://www.und-online.ch e http://www.berufundfamilie.admin.ch 
La presidenta da la regenza Janom Steiner prelegia il mandat da la rogaziun federala a Cuira
La presidenta da la regenza Barbara Janom Steiner vegn a preleger dumengia proxima, il di da la rogaziun federala, il mandat da la rogaziun federala da la regenza en la baselgia Comander a Cuira. 
Engraziond ha Janom Steiner acceptà ina invitaziun correspundenta dal plevon Daniel Wieland. 
Il servetsch divin dals 16 da settember 2012 en la baselgia Comander da la plaiv evangelica Cuira cumenza a las 10.00. 
Mintga onn, la terza dumengia da settember, vegn celebrada la rogaziun federala. 
Igl è tradiziun che la regenza grischuna redigia per quest firà interconfessiunal in uschenumnà mandat da la rogaziun federala. 
Quel vegn prelegì en las baselgias dapi passa 165 onns. 
El duai exprimer la colliaziun tranter la baselgia ed il stadi e renviar a las valurs fundamentalas cristianas per l' agir statal. 
Mandat da la rogaziun federala 2012
La regenza a las abitantas ed als abitants dal chantun Grischun 
Stimadas conburgaisas e stimads conburgais 
Blers onns furmavan las baselgias chantunalas e lur cumins-baselgia giuridicamain e socialmain in’unitad quasi natirala cun il stadi. 
Il dretg public renconuscha las baselgias chantunalas, conceda ad ellas in’autonomia per reglar lur fatschentas e pussibilitescha ad ellas d’incassar taglias da las commembras e dals commembers. 
Ussa vegn questa cuminanza messa pli e pli en dumonda. 
Ils motivs per quai èn midadas da la societad, la creschientscha d’autras cuminanzas religiusas, la renunzia da blers umans dad insumma esser commember d' ina communitad religiusa sco er novas ideas davart la relaziun tranter la baselgia ed il stadi. 
Tge di fiss adattà meglier ch’il di da la rogaziun federala per far in pèr reflexiuns davart la situaziun che sa mida. 
Il mandat da la rogaziun federala ha la fin finala survivì passa 165 onns d’in temp ch’è caracterisà da midadas fundamentalas. 
Oriundamain è el vegnì creà dal cussegl grond per recumandar da celebrar duidamain quest di impurtant. 
Sco ch’ins po leger en il protocol dal cussegl grond dal zercladur 1846 era in intent er quel da metter a cor als signurs plevons da laschar reger il spiert da l’amur e da la reconciliaziun e da desister da tractar dumondas politicas dispitaivlas. 
En quai che concerna quest ultim punct è sa midada la cultura da discussiun en il decurs dal temp. 
Ozendi vegnì giavischà che las represchentantas ed ils represchentants da la baselgia e dal stadi mainian in discurs viv davart dumondas ch’èn d’in interess cuminaivel. 
La baselgia ed il stadi èn bain cumpetents per differentas direcziuns da l’existenza umana e da la demananza sociala. 
Tuttina han els ina responsabladad cuminaivla per schliar dumondas ardentas dal preschent e dal futur. 
Purtar ensemen la responsabladad na vul però betg dir da tschertgar per tut soluziuns cuminaivlas e dad er realisar cuminaivlamain questas soluziuns. 
La responsabladad cuminaivla po er vegnir realisada en moda raschunaivla uschia che mintga instituziun contribuescha quella part a la schliaziun dal problem che appartegna a sias incumbensas principalas. 
Il stadi ha tranter auter l’incumbensa da proteger la libertad, la pasch e la dignitad umana, da garantir la democrazia ed il stadi da dretg, da promover il bainstar e la giustia sociala sco er – en spezial en il Grischun – da tgirar la trilinguitad e la diversitad culturala. 
El fa quai confurm al preambel da la constituziun chantunala e tegnend quint da la responsabladad envers Dieu. 
Las baselgias chantunalas adempleschan en stretga collavuraziun cun ils organs ecclesiastics cumpetents en spezial incumbensas da la pastoraziun, da l’educaziun en furma da l’instrucziun da religiun e da la lavur cun giuvenils sco er dal sustegn d’ovras socialas e caritativas. 
Ultra da quai mainan ellas purschidas da cussegliaziun per exempel en dumondas da la lètg, da la famiglia e da la vita. 
En secturs impurtants da la vita collavuran pia las baselgias chantunalas cun success cun il stadi. 
Las baselgias chantunalas e lur plevonessas e plevons s’occupan ultra da quai en il rom da la pastoraziun e da la cussegliaziun en ina moda indispensabla d’umans ch’èn desperads u che sa chattan en la miseria. 
Ellas dattan sustegn, mussan vias or da situaziuns difficilas, empleneschan la vita cun cuntegns ch’èn periclitads d’ir a perder en in temp ch’è mintgatant hectic e superfizial: la cardientscha en Dieu, l’amur e la reconciliaziun, l’egliada per la cuminanza e la responsabladad per sai, per ses confamigliars e per ses conumans. 
Questas purschidas na sa drizzan betg mo a commembras e commembers da las baselgias chantunalas. 
Ellas èn avertas per tuttas e per tuts ed adempleschan uschia in servetsch impurtant per la communitad. 
Charas conburgaisas e chars conburgais, ils resultats d’ina collavuraziun prosperaivla da la baselgia e dal stadi na dastgan – cun in sguard sin las midadas menziunadas al cumenzament dal text – betg simplamain vegnir acceptads sco normals. 
Lur senn e lur valur per la communitad ston vegnir preschentads en moda activa e persvadenta da las persunas responsablas da la baselgia e dal stadi. 
Opiniuns divergentas davart il svilup da la communitad da la baselgia e dal stadi ston vegnir rendidas transparentas da las exponentas e dals exponents da las instituziuns participadas e ston vegnir discutadas publicamain. 
Decisiv en quest connex èsi, co che la discussiun vegn manada. 
Il discurs entaifer la baselgia ed entaifer il stadi sco er en spezial il discurs tranter la baselgia ed il stadi ston esser caracterisads da respect e da toleranza. 
Els ston sa distanziar d’admoniziuns vicendaivlas e da sabiuttadads. 
En quest senn han las burgaisas ed ils burgais in dretg d’enconuscher la tenuta e l’opiniun da las represchentantas e dals represchentants da la baselgia e dal stadi per pudair sa participar sezs a discussiuns cuntraversas. 
Turnain a l’intent dal mandat da la rogaziun federala, numnadamain da recumandar ina celebraziun duida da quest di impurtant. 
Charas conburgaisas e chars conburgais, nus giavischain a Vus ed a nus la forza da pudair ans fatschentar da las midadas da noss mund e da nossa societad, e quai cun prontezza per in dialog e cun discussiuns constructivas. 
La cardientscha en Dieu, la responsabladad per la communitad e la voluntad d’agir en il senn da l’amur cristiana per la proxima e per il proxim ans po dar questa forza. 
Cun questas ponderaziuns affidain nus Vus, charas conburgaisas e chars conburgais, tut noss conumans sco er nussezs a la protecziun dal Tutpussant. 
Cuira, settember 2012 
En num da la regenza 
La presidenta: Barbara Janom Steiner 
Il chancelier: dr. Claudio Riesen 
S'annunziar per ils examens d'admissiun a las scolas medias grischunas
La primavaira 2013 han lieu ils examens d' admissiun chantunals per entrar en las scolas medias grischunas. 
S' annunziar per ils examens pon ins mo sin via electronica. 
L' examen d' admissiun per l' emprima classa dal gimnasi ha lieu ils 12 da favrer 2013. 
Dals 8 d' october 2012 fin ils 17 da december 2012 pon ins s' annunziar per l' examen d' admissiun a l' emprima classa dal gimnasi sin la pagina d' internet http://www.zap.gr.ch. 
L' examen d' admissiun a la terza classa dal gimnasi resp. a l' emprima classa da la scola media commerziala u da la scola media spezialisada vegn realisà ils 19 da mars 2013. 
Per quest examen è pussaivla l' annunzia electronica tranter ils 5 da november 2012 ed ils 14 da schaner 2013. 
Annunzias posteriuras na vegnan betg resguardadas. 
Ulteriuras infurmaziuns davart ils examens d' admissiun ed indicaziuns detagliadas davart la procedura d' annunzia electronica stattan a disposiziun sin la pagina d' internet da l' uffizi per la furmaziun media-superiura ( http://www.mittelschulen.gr.ch). 
Communicaziun da la regenza dals 13 da settember 2012
Il premi grischun da cultura 2012 vegn surdà a Giovanni Netzer. 
La regenza ha surdà il premi grischun da cultura 2012 sco er nov premis da renconuschientscha ed otg premis da promoziun. 
Plinavant ha ella deliberà contribuziuns tranter auter per la tgira d' uffants cumplementara a la famiglia. 
Giovanni Netzer survegn il premi da cultura 2012 
La regenza surdat il premi grischun da cultura 2012 a Giovanni Netzer. 
Undrada vegn sia activitad sco reschissur, intendant ed autur. Cun sia lavur renconuschida en l' entira Svizra vegn el da colliar gronds mitus cun las muntognas grischunas, e cun Origen, sco teater rumantsch professiunal, ha el stgaffì in' ovra d' art cumplessiva. 
Il premi è dotà cun 30'000 francs. 
In premi da renconuschientscha da mintgamai 20'000 francs conceda la regenza a Peter Appenzeller, ad Andreas Caminada, a Menga Dolf, ad Arno Jehli, a Dora Lardelli, a Giovanni Maranta, a Leta Mosca, a Carlo Simonelli ed a Katharina von Salis. 
- Peter Appenzeller survegn il premi en appreziaziun da sia lavur multifara sco dirigent da chors, cumponist e pedagog da musica en Svizra ed a l' exteriur. 
- Andreas Caminada vegn premià per sia lavur creativa sco cuschinier e sco gastronom d' aventura e da divertiment cun in flair per ina cuschina regiunala moderna. 
- Menga Dolf vegn undrada per sia activitad creativa multifara e perseveranta sco er per ses engaschi en la pedagogia d' art ed en l' associaziun professiunala visarte.grischun. 
- Arno Jehli survegn il premi per ses operar fascinant ed experimental sco accordeonist, cumponist e manader da la " Kapelle Oberalp ". 
- Dora Lardelli vegn premiada per ses vast engaschi a favur da la perscrutaziun, da la preschentaziun e da l' interpretaziun d' art e da cultura, en spezial da l' Engiadin' ota. 
- Giovanni Maranta vegn undrà per ses engaschi cultural ed artistic da blers onns, en spezial per l' expressivitad da sias ovras. 
- Leta Mosca survegn il premi per sias prestaziuns sco animatura da la vita musicala en Engiadina bassa sco er per ses engaschament perseverant per la lingua e cultura rumantscha. 
- Carlo Simonelli vegn premià per sia activitad da blers onns sco accordeonist, cumponist e manader da la chapella " Engadiner Ländlerfründa ". 
- Katharina von Salis vegn undrada per sia lavur scientifica en micropaleontologia, per ses engaschi curaschus a favur da l' egualitad dad um e dunna sco er per sia activitad politic-culturala en la regiun Engiadin' ota / Grischun dal sid. 
In premi da promoziun da mintgamai 20'000 francs survegnan: Flurina Badel, artista figurativa; Selina Gasser, teatrista; Felicitas Heyerick, actura; Robin Mark, musicist popular; Reto Matter, musicist; Toni Parpan, artist figurativ; Ursina Schmid, costumista; Sara Simonet, chantadura. 
Ils premis vegnan surdads en il rom d' ina festa che ha lieu venderdi, ils 9 da november 2012, a las 17.15 en la sala dal cussegl grond a Cuira. 
Var 2,5 milliuns francs per la tgira d' uffants cumplementara a la famiglia 
L' onn 2013 sustegna il chantun las purschidas da la tgira d' uffants cumplementara a la famiglia cun totalmain var 2,5 milliuns francs. 
La regenza ha fixà l' autezza dals custs normads da purschidas da la tgira d' uffants cumplementara a la famiglia sco er la tariffa da contribuziun dal chantun. 
Per l' onn 2013 importan ils custs normads 9.05 francs per ura da tgira e per uffant. Ils emprims trais onns importa la tariffa da contribuziun dal chantun 25 pertschient, suenter 20 pertschient. 
Resalvada resta la concessiun dal credit tras il cussegl grond. 
Per l' onn 2013 vegni fatg quint cun totalmain 594 plazzas da tgira e cun var 1,33 milliuns uras da tgira subvenziunablas. 
Sco purschidas novas valan la canorta Rätikon a Schiers, la canorta Fägnäscht a Cuira, la canorta Kindervilla a Maiavilla, la canorta kitz a Cazas, la canorta z' Chörbli ad Igis, la canorta Praulas a Panaduz, il project d' ina canorta a Favugn, il project d' ina canorta Surselva a Mustér, il project d' ina canorta a Puschlav ed il project d' ina canorta a Laax. 
L' iniziativa dal pievel " Main taglia per il mastergn " è reussida 
L' iniziativa dal pievel " Main taglia per il mastergn ", ch' è vegnida inoltrada ils 27 d' avust 2012, è reussida cun 4225 suttascripziuns valaivlas. 
La regenza ha prendì enconuschientscha da quai. 
Cun la dumonda d' iniziativa vegni pretendì en furma d' in sboz elavurà che l' obligaziun da firmas da pajar taglia da baselgia vegnia abolida tras ina midada da la constituziun chantunala. 
Resguardond ils termins legals vegn l' iniziativa surdada al departament da finanzas e vischnancas per l' ulteriura elavuraziun en il rom dals conclus da princip da la regenza. 
Il chantun sustegna vinavant la statistica d' alloschament 
Il chantun Grischun sa participescha er ils onns 2013 fin 2016 als custs da la statistica d' alloschament HESTA da la confederaziun. Quai cun 82'918 francs per onn. 
La retschertga ch' è s' etablida en il fratemp vegn stimada cumplainamain dals partenaris e dals circuls che s' interessan per il turissem ed ha ina gronda impurtanza per il chantun Grischun. 
Correspundentamain è avant maun in grond interess da cuntinuar cun la statistica. 
Da vischnancas e da regiuns 
Breil: La revisiun parziala da la planisaziun locala, concludida da la vischnanca da Breil ils 18 da matg 2012, vegn approvada. 
La revisiun parziala cuntegna tranter auter in' extensiun da la zona per edifizis e per stabiliments publics en il territori " Bostg " per engrondir il lavuratori communal. 
Ensemen cun il conclus d' approvaziun vegn communitgada la permissiun da runcar. 
Morissen: La revisiun parziala da la planisaziun locala, concludida da la vischnanca da Morissen ils 25 da matg 2012, vegn approvada. 
Quella cuntegna l' adattaziun da la lescha da construcziun, dal plan da zonas e plan general da furmaziun sco er dal plan general d' avertura per realisar in project d' hotel en il territori " Sut Dieschmas ". 
Ruschein: Il project " Renovaziun da la via da guaud Grotta ", che l' uffizi da guaud e privels da la natira ha inoltrà per incumbensa da la vischnanca da Ruschein, vegn approvà. 
Tras il project vegn meglierà l' access ad ina surfatscha da guaud da var 30 hectaras. 
Contribuziuns chantunalas a differentas instituziuns 
Or dal fond da sport èn vegnidas concedidas las suandantas contribuziuns: 
Uniun da chavaltgar Falknis Maiavilla: Per construir ina plazza da chavaltgar sin sablun vegn garantida ina contribuziun da maximalmain 82'000 francs. 
Uniun " Arena da biatlon Planeiras ": Per cumprar 30 schibas da biatlon electricas vegn approvada ina contribuziun maximala da 97'200 francs. 
Projects da vias 
La regenza ha approvà 1,7 milliuns francs per lavurs da construcziun sin il suandant traject: 
- H13 via taliana: lavurs d' impressari, protecziun cunter crudada da crappa, Plattenwald 
Chattà santeri medieval sut in project da construcziun a Domat
A Domat è vegnì scuvrì in santeri medieval a chaschun da la demoliziun d' ina chasa d' abitar cun stalla. 
Il servetsch archeologic dal Grischun ha chattà l' emna passada passa tschient fossas. 
Retschertgas antropologicas vegnan ussa a furnir novas enconuschientschas da las persunas ch' èn sepulidas là ed a dar infurmaziuns da la vita en in vitg dal temp medieval. 
Il vegl center dal vitg da Domat è ina funtauna quasi inexauribla per l' archeologia. 
Projects da construcziun enturn la plazza communala han purtà ils ultims trenta onns scuvertas che tanschan lunsch enavos en temps passads. 
Uschia han las retschertgas d' enfin ussa mussà ch' il territori tranter il mut-baselgia, la Tuma Casté e l' ur da l' ost dal vitg è stà apprezià e tschertgà en il temp da bronz, da fier sco er en l' epoca dals Romans sco zona d' abitadi bain protegida. 
Per il temp medieval èn las perditgas enfin ussa stadas magras, sch' ins abstrahescha da la baselgia s. Pieder e da la tur romana sin il mut-baselgia. 
In project da construcziun a la Via Nova ha ussa purtà a la glisch chats novs e prezius er per questa perioda. 
Sin il bain immobigliar d' in project da demoliziun, ina chasa d' abitar cun stalla, èn vegnids scuvridas l' emna passada sin in spazi fitg pitschen passa tschient fossas cun skelets da persunas creschidas, d' uffants e da poppins. 
Pliras vettas demussan che quest territori ha servì sco santeri durant ina lunga perioda. 
La gronda part dals morts è vegnida sepulida cun vista vers ost. 
Quai demussa – ultra dal fatg che objects agiuntads a la fossa mancan – ch' i sa tractava d' ina communitad cristiana. 
En las fossas da las vettas pli autas èn vegnidas chattas guttas da fier. Las sepulturas las pli veglias èn caracterisadas dad urs da crappa fatgs cun gronda premura. 
Skelet dal 12. tschientaner 
La scuverta dal santeri ha chattà in grond interess tar la populaziun da Domat, la dumonda da la vegliadetgna da questas fossas n' ha betg mo occupà il servetsch archeologic. 
Grazia al sustegn generus da la vischnanca burgaisa ha gia pudì vegnir sclerida la vegliadetgna d' in skelet da la vetta d' amez cun agid da la dataziun radiologica da carbon. 
Tenor ils resultats da la SPF da Turitg ha il defunct vivì il 12. tschientaner. 
Per las fossas giusum pon ins pia far quint cun ina dataziun cleramain pli veglia. 
Il servetsch archeologic parta dal fatg che quest santeri tutgava tar la baselgia s. Madlaina che vegn menziunada gia en documents dal 9. tschientaner. 
Tenor funtaunas istoricas è ella vegnida demolida il 18. tschientaner a chaschun da la construcziun da la baselgia parochiala dal vitg. Nua precis ch' ella era situada n' è però betg enconuschent enfin ussa. 
Las retschertgas antropologicas che suondan ussa vegnan a dar infurmaziuns preziusas ( durada da la vita, vegliadetgna tar la mort, schlattaina, constituziun corporala, nutriment, malsognas) da la populaziun medievala da Domat. 
Ensemen cun l' evaluaziun e cun la publicaziun dals resultats archeologics vegn l' istorgia dal vitg da Domat enritgida uschia d' in ulteriur chapitel. 
Di naziunal da l'avegnir 2012 cun novs projects grischuns per mattas e per mats
Gievgia, ils 8 da november 2012, ha lieu en l' entira Svizra il Di naziunal da l' avegnir. 
Il post da stab chantunal per l' egualitad da las schanzas ha preparà duas purschidas novas per mattas e per mats. 
En il center stat l' emprim parlament grischun da mattas a Cuira. 
L' emprim parlament grischun da mattas vegn avert il suentermezdi dals 8 da november en la sala dal cussegl grond a Cuira. 
Politicras e politichers cun experientscha sustegnan las mattas. 
La presidenta dal cussegl grond Elita Florin-Caluori maina la debatta. 
Sa participar pon 120 mattas da 13 fin 16 onns. 
Il parlament da mattas vegn concepì tenor l' exempel dal chantun Vad che realisescha quest parlament mintg' onn cun grond success. 
Ensemen cun l' annunzia èn las mattas envidadas da proponer temas per la debatta. 
Per l' emprima giada porscha il center da furmaziun per la sanadad ed ils fatgs socials CSS a Cuira il suentermezdi dals 8 da november ina cursa da posts captivanta per mats dad 11 fin 13 onns. 
Là emprendan els ad enconuscher scolaziuns e professiuns dal sectur da sanadad e da tgira e pon discutar cun emprendists. 
Per la segunda giada vegn organisà ils 8 da november a la scola auta da pedagogia a Cuira il di d' acziun. 
Là chattan ins er infurmaziuns davart ulteriuras purschidas en il Grischun, p.ex. davart informatica per mattas. 
Dapli infurmaziuns sco er ils formulars d' annunzia per l' emprim parlament grischun da mattas e per la cursa da posts al CSS stattan a disposiziun sin la pagina d' internet http://www.stagl.gr.ch. 
Cumbinaziun cun l' exposiziun professiunala FIUTSCHER 
Dals 6 fin ils 11 da november 2012 ha lieu a Cuira l' exposiziun professiunala FIUTSCHER per tut tgi che ha interess. 
Il post da stab per l' egualitad da las schanzas è represchentà cun in agen stan. 
Dunnas giuvnas ed umens giuvens, ch' emprendan ina professiun atipica, sa preschentan là sco ambassaduras ed ambassadurs da lur professiun. 
Ils 8 da november po ina visita da FIUTSCHER vegnir cumbinada cun il parlament da mattas u cun la cursa da posts al CSS. 
Classas che s' annunzian sur la pagina d' internet http://www.fiutscher.ch viageschan gratuitamain cun ils meds da transport publics a Cuira. 
Communicaziun da la regenza dals 20 da settember 2012
En sia ultima sesida è la regenza grischuna sa fatschentada tranter auter cun planisaziuns localas da vischnancas. 
Da vischnancas e da regiuns 
Tujetsch: Sin dumonda da la vischnanca da Tujetsch ha la regenza midà e cumplettà ses conclus d' approvaziun concernent la planisaziun d' utilisaziun per il project ch' ella ha prendì ils 29 da november 2011. 
Ils meds da planisaziun per construir in resort Dieni tar la staziun da val da las pendicularas vegnan adattads sco consequenza d' ina enclegientscha tranter la vischnanca e las organisaziuns per la protecziun da l' ambient. 
L' adattaziun da la zona da resort " Dieni " cumpiglia d' ina vart in redimensiunament da la surfatscha surbajegiabla e da l' autra vart in' etappaziun da la surbajegiada ch' è fixada en in plan d' areal nov 1 :2000 " Resort Dieni ". 
In' ulteriura cumponenta da l' enclegientscha è quella che las organisaziuns per la protecziun da l' ambient retiran il recurs cunter il conclus d' approvaziun dals 29 da november 2011 ch' ellas han fatg tar la dretgira administrativa dal Grischun. 
Favugn: La revisiun parziala da la planisaziun locala, concludida da la vischnanca da Favugn ils 11 da mars 2012, vegn approvada. 
La revisiun cumpiglia adattaziuns e repassaments da tut ils plans d' utilisaziun. 
La procedura d' approvaziun per la zona per implants d' energia solara e per tut las determinaziuns dal plan che stattan en connex cun tala vegnan sistidas fin ch' ina regulaziun dal dretg forestal è avant maun. 
Cun la zona sistida duess vegnir stgaffida la basa per in' ovra electrica solara en la chava da crappa " Calinis " che n' è betg pli en funcziun. 
Lavin: La revisiun parziala da la planisaziun locala, concludida da la vischnanca da Lavin il 1. da favrer 2012, vegn approvada. 
Cun la revisiun parziala vegn attribuida da nov ina part da la zona da mastergn existenta ad ina zona d' abitar " Pragliver ". 
Tar la zona d' abitar " Pragliver " sa tracti d' ina zona d' abitar cun edifizis d' abitar per la glieud indigena. 
L' anteriur areal da l' arsenal vegn ultra da quai transferì da la zona da mastergn ad ina zona da lavur e da servetsch. 
Churwalden: A la vischnanca da Churwalden vegn garantida – cun resalva d' ina contribuziun federala – ina contribuziun chantunala da maximalmain 217'404 francs per renovar la via champestra principala da Grida. 
La vischnanca vegn obligada da pajar 6 pertschient a la contribuziun chantunala. 
Lantsch: A la vischnanca da Lantsch vegn concedida ina contribuziun da construcziun chantunala da 129'000 francs en furma d' ina pauschala per construir ina plazza da pausa e da sport tar il stabiliment da scola dal consorzi da scola primara da la part davant da la Val d' Alvra. 
Valsot: Il conclus da la radunanza communala da la vischnanca fusiunada da Valsot dals 20 d' avrigl 2012 concernent la nova vopna communala vegn approvà. 
La nova vopna cumbinescha las vopnas da las vischnancas da Ramosch e da Tschlin che vulan fusiunar a la nova vischnanca da Valsot per il 1. da schaner 2013. 
Resultats da la votaziun dal pievel dals 23 da settember 2012 en il Grischun
Project chantunal: 
Revisiun parziala da la constituziun chantunala ( refurma dal territori) 
Participaziun a la votaziun 32,08 pertschient 
Gea 
31'788 
77,16% 
Na 
9'410 
22,84% 
Projects federals: 
Conclus federal davart la promoziun da la furmaziun musicala da la giuventetgna 
Participaziun a la votaziun 34,64 pertschient 
Gea 
33'409 
72,97% 
Na 
12'378 
27,03% 
Iniziativa dal pievel " Abitaziuns segiras en la vegliadetgna " 
Participaziun a la votaziun 34,79 pertschient 
Gea 
21'966 
47,68% 
Na 
24'102 
52,32% 
Iniziativa dal pievel " Protecziun cunter il fimar passiv " 
Participaziun a la votaziun 35,43 pertschient 
Gea 
14'662 
31,02% 
Na 
32'602 
68,98% 
Ina survista detagliada da tut ils resultats ( documents *.pdf e *.txt da mintga project da votaziun cun la pussaivladad d' als chargiar giu) vegn publitgada en l' internet: /RM/publicaziuns/elecziunsevotaziuns/resultas/Seiten/2012_09_23_Resultat.aspx. 
Il Grischun essan nus – la presidenta da la regenza va en las regiuns
Durant ses onn presidial vul la presidenta da la regenza Barbara Janom Steiner tgirar il contact cun la populaziun grischuna en tut las trais regiuns linguisticas dal chantun. 
Per quest intent ha ella envidà l' avust passà la populaziun d' inoltrar propostas per inscunters. 
Da las numerusas propostas inoltradas vegn ella a prender part da las suandantas diesch scuntradas: 
20-10 
Exposiziun " Ghiacciai ieri-oggi-domani ", Cavaglia, Val Puschlav 
21-10 
Cursa populara " Transviamala ", Tusaun / Donat 
21-10 
Museum da viafier a Bravuogn 
26-10 
Discussiun publica al podium, archiv grischun per la cultura da las dunnas, Cuira / Tusaun 
27-10 
Gieu a chasa dal club da ballape Cuira 97, plazza da sport Ringstrasse, a las 17.00 
05-11 
Visita dal plazzal Valle di Lei, Avras, cun la firma Crestageo SA e cun las Ovras electricas dal Rain posteriur 
10-11 
Collavuraziun cun l' Italia, associaziun " La Bregaglia ", Castasegna 
30-11 
City Race, avertura da la stagiun da skis, San Murezzan 
avert 
Occurrenza en il Mesauc / Val Calanca ( ils detagls vegnan anc sclerids) 
avert 
Occurrenza en la Val Müstair / Engiadina bassa ( ils detagls vegnan anc sclerids) 
Igl è previs da mintgamai annunziar las singulas scuntradas ensemen cun ils detagls. 
Ina scuntrada ha gia gì lieu ( visita dal chastè Ortenstein, Tumegl). Circa diesch invitaziuns sto Barbara Janom Steiner refusar per motivs da termins. 
Communicaziun da la regenza dals 27 da settember 2012
La regenza grischuna ha concedì differentas contribuziuns – tranter auter per la tgira da monuments – ed approvà projects da vias. 
Contribuziuns per mesiras da la tgira da monuments 
La regenza ha concedì differentas contribuziuns a favur da mesiras per la tgira da monuments en il Grischun. 
La restauraziun da la claustra Son Jon ( etappa 2012) en la vischnanca da Val Müstair vegn sustegnida cun 187'900 francs. 
Per reparar la via da communicaziun istorica da la Via veglia dad Avras sco senda da viandar a lunga distanza ( 2. etappa) en las vischnancas dad Avras, dad Andeer e da Farera vegn concedida ina contribuziun da maximalmain 302 800 francs. 
A la vischnanca da Rossa vegn concedida ina contribuziun da 14 200 francs per renovar vias e plazzas cun sulada. 
Duas ulteriuras contribuziuns vegnan pajadas per cuvrir da nov tetgs da plattas-crap a Sta. Maria i.C. ed a Segl. 
Nov uffizi da migraziun e da dretg civil 
L' uffizi chantunal da fatgs da polizia e da dretg civil sa numna da nov uffizi da migraziun e da dretg civil dal Grischun ( UMDC). 
Il num vegl da l' uffizi ha chaschunà diversas giadas scumbigls cun organs communals e chantunals da la polizia, en spezial cun la polizia chantunala dal Grischun. 
Plinavant ha stuì vegnir constatà che la designaziun laschava concluder mo per part las incumbensas principalas da l' uffizi e che la cumparegliabladad cun uffizis d' auters chantuns cun champs d' incumbensas sumegliants n' è betg pli dà oz. 
Las partiziuns " Asil ed execuziun ", " Polizia d' esters e centers da documents d' identitad " sco er il " Post spezialisà per l' integraziun " tractan tuts ils secturs da la migraziun. 
En connex cun natiralisaziuns s' occupa la partiziun " Dretg da burgais e dretg civil " medemamain da dumondas da la migraziun. 
In' excepziun essenziala, dentant fitg impurtanta per l' uffizi èn ils fatgs da dretg civil. 
Da vischnancas e da regiuns 
Laax: Sin dumonda da la vischnanca da Laax ha la regenza midà ses conclus dals 8 da matg 2012 davart la revisiun totala da la planisaziun locala. 
Il scumond da construir abitaziuns secundaras, ch' era vegnì ordinà en il conclus per la zona d' abitar en il sectur da la parcella communala sin il territori da Cons, vegn relativà en quel senn che abitaziuns secundaras che vegnan explotadas en il senn da l' ordinaziun dal cussegl federal dals 22 d' avust 2012 vegnan exclusas dal scumond. 
Vaz: La revisiun parziala da la planisaziun locala ch' è vegnida concludida da la vischnanca da Vaz ils 11 da mars 2012 e che cumpiglia in plan da zonas 1 :5000 " Revisiun parziala Rascheinas " vegn approvada. 
La revisiun parziala prevesa da sminuir la zona per la protecziun da la cuntrada en il sectur da dus manaschis agriculs sin il territori da Rascheinas. 
Susch: Il project da la vischnanca da Susch per construir in cuntschet da la Susasca vegn approvà. 
I vegn garantida ina contribuziun chantunala da maximalmain 134'750 francs. 
Mustér: A la corporaziun d' aua Mumpé Medel, vischnanca da Mustér, vegn garantida ina contribuziun pauschala da 119'610 francs per cuvrir ils custs per renovar il reservuar Vitgava. 
Resalvada vegn la subvenziun da la confederaziun. 
Da l' import chantunal sto la vischnanca surpigliar ina part da 6 pertschient. 
Contribuziuns chantunalas a differentas instituziuns 
ARGO, fundaziun grischuna per lavuratoris e dimoras per persunas cun impediments: A la ARGO, la fundaziun grischuna per lavuratoris e dimoras per persunas cun impediments, vegn garantida ina contribuziun da maximalmain 348'144 francs als custs per la sanaziun energetica dal lavuratori da la ARGO a Tavau. 
Premessa vegn la garanzia da la finanziaziun restanta. 
Projects da vias 
La regenza ha approvà 1,49 milliuns francs per lavurs da construcziun sin il suandant traject: 
- via da Ratitsch: lavurs d' impressari, mirs da sustegn 
Plinavant ha la regenza approvà il project d' exposiziun per la correcziun da la via dal Scanvetg, traject dal surpassadi da la Viafier retica " Rütland " ( kilometer 25,27 fin 25,61). 
Nova basa per la scola populara per il nov onn da scola
La lescha davart las scolas popularas dal chantun Grischun ( lescha da scola) entra en vigur per il 1 d' avust 2013, però senza la disposiziun davart il dumber d' emnas da scola. 
Tar la nova lescha da scola ha la regenza grischuna relaschà in' ordinaziun. 
Ils 21 da mars 2012 ha il cussegl grond approvà la revisiun totala da la lescha davart las scolas popularas dal chantun Grischun ( lescha da scola). 
Tenor la lescha importa il temp da scola annual da nov 39 empè da sco fin ussa 38 emnas da scola. 
La regenza ha concludì da metter en vigur la lescha da scola per il 1. d' avust 2013 cun excepziun da l' alinea respectiv da l' artitgel 24. Quest alinea duai entrar en vigur pir, cur ch' il nov plan d' instrucziun 21 – elavurà interchantunalmain – vegn deliberà dal chantun Grischun per la realisaziun e cur ch' ils uraris che sa basan sin tal en sviluppads ed approvads. 
Ils uraris actuals cun lur dotaziuns da lecziuns per rom sa chattan en la cumparegliaziun interchantunala – almain per il stgalim primar – sur la media. 
Pir cur che la dotaziun da lecziuns per scolara e scolar per emna da scola po vegnir reducida, po in' extensiun da l' instrucziun annuala da 38 a 39 emnas da scola vegnir acceptada. 
Quai vegn ad esser il cas il pli baud l' onn da scola 2016/17. 
L' ordinaziun da scola concretisescha las disposiziuns legalas 
Er per il cumenzament dal proxim onn da scola entra en vigur l' ordinaziun da la regenza tar la lescha da scola ( ordinaziun da scola). 
En questa ordinaziun èn unidas disposiziuns da 18 differentas ordinaziuns vertentas. 
Per gronda part vegnan surpigliadas en quest connex las regulaziuns vertentas. 
Las disposiziuns davart las purschidas da tgira d' uffants cumplementaras a la scola ( structuras dal di) n' èn betg vegnidas surpigliadas en la nova ordinaziun da scola. 
Quellas duain vegnir relaschadas pli tard. 
En l' ordinaziun da scola vegnan reglads tranter auter ils suandants puncts: 
Tenor la nova lescha da scola ha la regenza da nov la cumpetenza da fixar ils roms obligatorics, ils roms d' elecziun ed ils roms d' elecziun obligatorics. 
In' excepziun furman l' instrucziun da linguas e las regulaziuns spezialas concernent il rom religiun che vegnan fixadas sco fin ussa sin il stgalim da la lescha. 
L' enumeraziun dals roms obligatorics da la scola primara cuntinuescha cun la regulaziun vertenta e resguarda il rom englais ch' è vegnì introducì da nov cun ina decisiun dal pievel. 
Scolas che vulan fixar duas linguas sco linguas da scola per promover las linguas chantunalas rumantsch e talian pon far quai sin dumonda cun ina permissiun da la regenza. 
Ordavant sto vegnir mussà cun in concept che las linguas vegnan resguardadas en ina relaziun equilibrada. 
Per meds d' instrucziun che vegnan duvrads probablamain da main che 500 scolaras e scolars pon vegnir realisadas soluziuns pli favuraivlas. 
Il grad d' occupaziun minimal d' ina direcziun da la scola è vegnì reducì dad actualmain 30 a 20 pertschient da plazzas. 
Uschia pon er scolas pitschnas installar ina direcziun da la scola resp. survegnir contribuziuns chantunalas. 
Per sustegnair en scola uffants cun basegns spezials stattan a disposiziun differentas purschidas da scolaziun e da promoziun simplas e pretensiusas. 
Quellas vegnan numnadas en la nova ordinaziun e lur applicaziun vegn precisada. 
Deliberà novas ordinaziuns da finanzas
La regenza ha mess en vigur la nova lescha da finanzas per il 1. da december 2012. 
A medem temp ha ella deliberà l' ordinaziun chantunala da finanzas sco er l' ordinaziun da finanzas per las vischnancas. 
Las ordinaziuns concretiseschan la lescha da finanzas dal chantun Grischun e furman la basa per realisar il model armonisà da contabilitad 2 ( MAC2) en il chantun resp. en las vischnancas. 
Questas ordinaziuns entran en vigur il medem mument sco la lescha. 
La sessiun d' october 2011 ha il cussegl grond deliberà la lescha da finanzas dal chantun Grischun ( LFC). 
Questa lescha sa basa fermamain sin il MAC2 da la conferenza da las directuras e dals directurs chantunals da finanzas. 
La lescha da finanzas vala er per las vischnancas politicas, nun ch' i valian disposiziuns chantunalas divergentas u nun che questa lescha reglia expressivamain causals chantunals. 
Per las corporaziuns regiunalas e per las corporaziuns da vischnancas sco er per las vischnancas burgaisas vala la lescha da finanzas mo confurm al senn. 
En l' avegnir duain dentant las vischnancas burgaisas render quint en moda autonoma. 
La lescha da finanzas vegn cumplettada cun duas ordinaziuns, ina per il chantun ( OFC) ed in' ordinaziun da finanzas per las vischnancas ( OFV). 
En il rom da la consultaziun tar la OFV èn vegnidas organisadas il mars 2012 occurrenzas d' infurmaziun regiunalas per las vischnancas. 
Totalmain èn entradas 19 posiziuns. 
En l' avegnir quints cumparegliabels 
L' introducziun dal MAC2 augmenta la cumparegliabladad dals quints da tut las communitads publicas. 
Las metodas da rendaquint vegnan plinavant adattadas a quellas da l' economia privata. 
En differents secturs introducescha il MAC2 novs elements. 
Tranter auter vegn l' agiunta al quint annual cumplettada cun ina glista da las participaziuns, cun ina glista da las garanzias e cun ina cumprova da l' agen chapital. 
Plinavant daventi obligatoric da manar in quint da la circulaziun dals daners sco er ina contabilitad dals bains d' investiziun. 
Novaziuns resultan er, tras ina cumprova dal gudogn e da la perdita sin trais stgalims e tras in nov plan dals contos armonisà, tar la valitaziun da la facultad da finanzas e da la facultad administrativa sco er tar las amortisaziuns. 
Las vischnancas pon – quai cuntrari al chantun – duvrar vinavant bunas bilantschas per far amortisaziuns extraordinarias. 
Tschintg vischnancas da pilot 
L' administraziun chantunala vegn ad introducir il MAC2 per il 1. da schaner 2013. 
Per realisar il model da contabilitad armonisà en las vischnancas vegnan rimnadas emprimas experientschas cun vischnancas da pilot, avant ch' il MAC2 vegnia introducì en l' entir chantun. 
Las vischnancas han temp fin l' onn 2018 d' introducir il MAC2. 
Numerusas vischnancas han manifestà lur interess da vulair introducir sco vischnanca da pilot il MAC2 per l' onn 2013. 
Per pudair garantir a las vischnancas da pilot ina cussegliaziun professiunala optimala ha stuì vegnir restrenschì il dumber da vischnancas da pilot. 
En il rom d' ina tscherna utila che resguarda las fassettas las pli differentas èn vegnidas definidas sco vischnancas da pilot las vischnancas dad Arosa, da Flem, da Luzein, da Tusaun e da Vaz sut. A partir dal 1. da schaner 2013 vegnan ellas a manar lur contabilitad tenor il MAC2. 
Deliberà la missiva tar la planisaziun da novas colliaziuns da traffic
Ils studis da project davart differentas novas colliaziuns da traffic chantunalas ed extrachantunalas èn terminads. Ils resultats èn ussa avant maun en furma d' in rapport. 
La regenza ha prendì enconuschientscha da l' evaluaziun generala definitiva e cumparativa dals resultats e classifitgà ils singuls projects en il rom da la missiva al cussegl grond en trais categorias da prioritad. 
Meglra cuntanschibladad sco finamira 
Pervia da sia situaziun topografica è la cuntanschibladad dal chantun Grischun sut la media. 
Ils indicaturs da l' uffizi federal da statistica mussan tant per il traffic public sco er per il traffic individual motorisà ch' il Grischun tutga tar las regiuns da la Svizra ch' èn il pli mal cuntanschiblas. 
Quai ha ina influenza per la qualitad dal lieu e per il potenzial economic. 
Pertutgadas spezialmain èn las destinaziuns turisticas da Tavau, da Lai, dad Arosa e da l' Engiadin' ota. 
En il decurs dals onns passads èn vegnidas inoltradas differentas intervenziuns politicas al cussegl grond che han pretendì da prender mesiras per meglierar la cuntanschibladad dal Grischun e che han giavischà d' examinar da novas colliaziuns da traffic chantunalas ed extrachantunalas. 
Il cussegl grond ha mess a disposiziun l' onn 2006 – en il rom da l' utilisaziun dal retgav finanzial extraordinari da la banca chantunala grischuna ( meds da l' agio da la BCG) da 100 milliuns francs – in credit da 10 milliuns francs per planisar novas colliaziuns da traffic. 
Projects da tut las regiuns 
Sinaquai ha la regenza incumbensà il departament da construcziun, traffic e selvicultura d' installar in' organisaziun da project cun l' incarica da preevaluar ils singuls projects e da preschentar ina proposta da realisaziun e da confinanziaziun da studis correspundents e d' analisas respectivas. 
Cun installar ina direcziun dal project generala professiunala externa èsi vegnì tegnì quint che las ideas dal project èn vegnidas elavuradas e giuditgadas independentamain da l' administraziun chantunala. 
Per tscherner ils projects ch' èn alura vegnids examinads era – pervia da las intervenziuns politicas inoltradas – in tschert dumber d' ideas gia fixà sco consequenza da la procedura parlamentara. 
Vitiers èn anc vegnidas diversas dumondas da las regiuns, sco per exempel dal Grischun dal nord e dal Grischun central per in' avertura alternativa da Planoiras u da la Pro Engiadina bassa per ina colliaziun da viafier Engiadina – Vnuost. 
Er da terzas varts, en spezial da la Viafier retica èn vegnids annunziads projects, per ils quals è vegnida giavischada ina contribuziun per confinanziar las atgnas retschertgas. 
Studis d' opportunitad sco norma 
Dals projects mess en discussiun èn vegnids tschernids diesch ( cun singulas variantas) ch' èn vegnids examinads pli detagliadamain e per ils quals èn vegnids elavurads studis d' opportunitad. 
La finamira da quests studis è stada quella da stimar ils custs ed il niz dals singuls projects da traffic. 
Perquai stuess mintga nova colliaziun da traffic ademplir almain ina funcziun d' avertura regiunala e garantir al chantun ed a las regiuns pertutgadas in profit supplementar per l' economia publica. 
Per l' evaluaziun generala definitiva e cumparativa dals resultats da tut ils studis da project elavurads è vegnì incumbensà in biro extern. 
Ils projects da different cuntegn han stuì vegnir mess sin ina basa cumparegliabla e giuditgads tenor criteris unitars. 
Per quest intent è vegnì fixà in sistem da finamira unitar che sa basa sin ils criteris federals formulads en ils indicaturs da la durabilitad da projects da l' infrastructura da viafier ( criteris IDIV). 
Quel è vegnì cumplettà supplementarmain cun finamiras chantunalas per eruir la valurisaziun dals singuls projects per il Grischun. 
Valitaziun dals projects tras la regenza 
La regenza ha prendì enconuschientscha dals resultats dals singuls studis d' opportunitad e da l' evaluaziun cumparativa dals projects. 
En il rom da la missiva ha ella valità sezza ils resultats ed ha attribuì ils projects la finala a trais categorias da prioritad. 
A l' emprima categoria da prioritad ( projects A) appartegnan ils suandants projects: 
acceleraziun dal traject da las VFF Turitg – Cuira 
acceleraziun dal traject tras il Partenz e tunnel dal Wolfgang 
avertura Cuira – Lai ( – Arosa) 
En il studi da concept " Meglieraziun da la colliaziun dal Grischun cun las regiuns metropolitanas svizras ed europeicas " è vegnì eruì per quests trajects d' access impurtants in grond basegn d' agir concernent la cuntanschibladad chantunala ed extrachantunala. 
Las meglieraziuns da las purschidas prendidas en mira per quests trajects han per consequenza ch' i dat ina dumonda supplementara tar il traffic public e ch' il traffic sin via vegn distgargià. 
Quests projects empermettan in pofit remartgabel e duraivel per l' economia publica dal Grischun. 
Tar las relaziuns da traffic intrachantunalas è vegnì identifitgà il basegn d' agir il pli grond per las colliaziuns Cuira – Tavau e Cuira – Lai. 
Tenor la procedura da valitaziun federala ( criteris IDIV) ha il project " Acceleraziun dal traject tras il Partenz e tunnel dal Wolfgang " cuntanschì ultra da quai il meglier resultat da tut ils projects examinads en il rapport. 
En cas da las relaziuns da traffic extrachantunalas è e resta il corridor Turitg – Cuira la via d' apport la pli impurtanta per il Grischun sco chantun turistic. 
Independentamain da la reducziun dal temp da viadi prendida en mira tranter Turitg e Cuira a main ch' ina ura augmentan gia meglieraziuns pli pitschnas e punctualas dal manaschi e da l' infrastructura visiblamain l' attractivitad da quest traject. 
En il rom dal " Program da svilup strategic da l' infrastructura da viafier ( STEP) " da la confederaziun èn planisadas mesiras d' infrastructura sin il traject da las VFF tranter Turitg e Cuira ed i vegnan mess a disposiziun ils meds finanzials respectivs. 
Tut ils projects che han da far cun la relaziun da traffic cun Turitg ston perquai vegnir observads ed accumpagnads attentamain dal chantun Grischun. 
En quest connex sto vegnir resguardada la colliaziun cun la plazza aviatica da Turitg. 
Per il corridor extrachantunal Cuira – Val dal Rain ( – Minca) èsi vegnì mussà en il studi da concept menziunà che reducziuns essenzialas dals temps da viadi pon gia vegnir cuntanschidas – senza stuair prender mesiras infrastructuralas pli grondas – cun optimar l' urari. 
Tenor l' avis da la regenza duain quests projects vegnir persequitads vinavant, sch' i dat la perspectiva che er ils auters plauns statals che ston per forza vegnir integrads ( confederaziun ed eventualmain ils chantuns e las regiuns pertutgadas) èn pronts da sustegnair da princip ils projects correspundents e da gidar d' als finanziar. 
A la categoria da projects B che vegnan sistids per il mument e che duain eventualmain vegnir persequitads vinavant pli tard èn vegnids attribuids ils suandants projects: 
tunnel da la Viafier retica Arosa – Tavau 
acceleraziun dal traject da tren da la Surselva 
nova colliaziun da viafier Engiadina – Vnuost 
A la categoria C èn vegnids attribuids ils projects che na duain betg pli vegnir persequitads vinavant: 
tunnel Andermatt - Sedrun ( traject da l' Alpsu) 
nova colliaziun da viafier Bellinzona – Mesolcina – Valchiavenna 
nova colliaziun da viafier Scuol – Landeck 
AlpTrain 
Davart l' evaluaziun da la regenza e davart l' ulteriur proceder vegn a debattar il cussegl grond en la proxima sessiun da december. 
Ils singuls studis da project e l' evaluaziun generala pon vegnir consultads sin la plattafurma d' internet dal chantun Grischun ( www.gr.ch) sut /DE/institutionen/verwaltung/bvfd/ds/projekte/nvv/Seiten/default.aspx. 
Suttamess la fusiun da las vischnancas dal Scanvetg al cussegl grond
La regenza ha deliberà la missiva concernent la fusiun da las vischnancas dal Scanvetg Arosa, Calfreisen, Castiel, Langwies, Lüen, Molinis, Peist e St. Peter-Pagig a la nova vischnanca dad Arosa. 
Questa fusiun duai vegnir realisada per il 1. da schaner 2013. 
Las votantas ed ils votants da las otg vischnancas dal Scanvetg Arosa, Calfreisen, Castiel, Langwies, Lüen, Molinis, Peist e St. Peter-Pagig han acceptà ils 17 da zercladur 2012 ina fusiun cun ina quota da vuschs affirmativas da var 65 pertschient. 
Silsuenter è il contract da fusiun vegnì approvà da la regenza grischuna. 
En la proxima sessiun da december vegn il cussegl grond a tractar questa fusiun da vischnancas. 
La fusiun duai entrar en vigur da Bumaun. 
Il Scanvetg enconuscha ina collavuraziun intercommunala fitg intensiva. 
Per ademplir incumbensas communalas, ma er en ils secturs da la cultura, dal sport e dals fatgs socials datti gia dapi blers onns numerusas e stretgas colliaziuns tranter las vischnancas. 
E quai schebain che la direcziun economica da las otg vischnancas da vallada che fusiuneschan è per part pulit differenta. 
Uschia lavuran ad Arosa quatter tschintgavels da las emploiadas e dals emploiads en il sectur da servetschs, a Calfreisen percunter trais quarts en l' agricultura ed en la selvicultura, pia en il sectur primar. 
Arosa ha in pe da taglia da 90 pertschient ed appartegna a la gruppa da forza finanziala 1 ( finanzialmain fitg ferm), Calfreisen percunter in tal da 120 pertschient ed è classifitgada en la gruppa da forza finanziala 5 ( finanzialmain fitg debel). 
Tenor l' avis da la regenza correspunda la fusiun da vischnancas en moda ideala a la refurma iniziada da las structuras territorialas dal chantun Grischun ( refurma da vischnancas e dal territori). 
Tut en tut vegn la fusiun a la nova vischnanca dad Arosa sustegnida cun ina contribuziun chantunala da promoziun dad 11,3 milliuns francs. 
Supplementarmain vegnan concedidas prestaziuns spezialas en il senn d' ina garanzia dal possess actual, sco per exempel la classificaziun da la nova vischnanca en la gruppa da forza finanziala 4 ( finanzialmain debel). 
Cun 15'473 hectaras posseda la nova vischnanca in territori considerabel. 
L' onn 2010 vivevan stgars 3400 abitantas ed abitants en las otg vischnancas che fusiuneschan ussa. 
Per l' onn 2013 vegniss il dumber da vischnancas grischunas – pervia d' auters projects da fusiun – a sa reducir da 176 a 158. 
Il cussegl grond decida davart la nova vischnanca da Lumnezia
En la proxima sessiun da december decida il cussegl grond davart la nova vischnanca da Lumnezia. 
La regenza suttametta al parlament la missiva concernent la fusiun da las vischnancas da Cumbel, Degen, Lumbrein, Morissen, Suraua, Vella, Vignogn e Vrin. 
Fusiuns da vischnancas èn gia daditg in tema en Lumnezia: Gia l' onn 1963 han las duas vischnancas dad Uors e da Peiden fusiunà a la vischnanca dad Uors-Peiden. 
Stgars 40 onns pli tard, l' onn 2002, ha questa vischnanca puspè fusiunà – ensemen cun Camuns, Surcasti e Tersnaus – a la vischnanca da Suraua. 
Ussa han las otg vischnancas da Cumbel, Degen, Lumbrein, Morissen, Suraua, Vella, Vignogn e Vrin decidì da furmar en l' avegnir ina vischnanca politica cun il num Lumnezia. 
Ils 25 da matg 2012 han stgars 87 pertschient da las votantas e dals votants da las otg vischnancas votà per la fusiun. 
Silsuenter ha la regenza approvà il contract da fusiun, ed en la sessiun da december decida il cussegl grond pia definitivamain davart la fusiun. 
La nova vischnanca da Lumnezia duai nascher il 1. da schaner 2013. 
Ultra da l' ierta culturala cuminaivla, che sa mussa cunzunt tras la lingua rumantscha, han las vischnancas da fusiun er tratgs cuminaivels socials ed economics. 
Uschia han l' agricultura e la selvicultura ina gronda impurtanza en las bleras vischnancas. 
A Cumbel ed a Vella lavura la maioritad da las persunas emploiadas en il sectur da servetschs. 
Las otg vischnancas lumnezianas collavuran dapi onns intensivamain e cun success. 
Tut las vischnancas èn attribuidas a la gruppa da forza finanziala 4 ( finanzialmain debel) ed han in pe da taglia da 120 pertschient, cun excepziun da Vrin che ha in pe da taglia da 110 pertschient. 
Tenor l' avis da la regenza correspunda la fusiun da vischnancas en moda ideala a la refurma da las structuras territorialas en il chantun Grischun ( refurma da vischnancas e dal territori). 
Il chantun promova la fusiun da vischnancas cun ina contribuziun totala da 9,1 milliuns francs. 
Plinavant vegnan concedidas prestaziuns spezialas en il senn d' ina garanzia dal possess actual, sco per exempel l' aboliziun da la limita minimala d' abitantas e d' abitants per pudair retrair contribuziuns da la gulivaziun da la forza fiscala. 
L' onn 2010 abitavan circa 2200 persunas en las otg vischnancas da fusiun. 
La nova vischnanca da Lumnezia ha ina surfatscha considerabla da 16'543 hectaras. 
Pervia d' auters projects da fusiun vegniss il dumber da vischnancas grischunas a sa reducir per l' onn 2013 da 176 a 158. 
Pagina d'internet sustegna ils novs standards da l'internet
La plattafurma d' internet dal chantun Grischun è pronta per l' integraziun en las medias mobilas. 
Il design da las paginas d' internet è vegnì adattà levamain. 
Las paginas da l' administraziun chantunala dal Grischun èn vegnidas sviluppadas vinavant. 
Las novas tecnologias sa basan sin ils standards da l' internet HTML5 e CSS3. 
Quests standards han l' avantatg che las paginas d' internet vegnan preschentadas optimalmain – independentamain da l' apparat e dal program d' internet – tant sin computers stabels sco er sin apparats mobils sco smartphones e tablets cun visurs da differentas grondezzas e da differentas resoluziuns. 
Tar la reproducziun da videos dal chantun Grischun vegn la nova tecnologia gia duvrada dapi il cumenzament da settember. 
En in' ulteriura fasa vegn optimada ils proxims mais la purschida online sin il portal uffizial dal Grischun www.gr.ch e cumplettada cun novas applicaziuns ( apps) che sa basan sin l' internet e che pon vegnir installadas sin apparats mobils sco smartphones e tablets. 
Realisà vegn er in layout spezial per smartphones. 
Cun l' ulteriur svilup da la plattafurma d' internet è il design da www.gr.ch vegnì adattà levamain e la navigaziun sur il menu principal è vegnida concepida da nov areguard la grafica. 
Projects da votaziun dals 25 da november 2012
Ils 25 da november 2012 vegni votà davart 1 project federal e davart 1 project chantunal. 
La regenza grischuna ha prendì enconuschientscha dal fatg ch' in unic project federal vegn suttamess a la votaziun dal pievel dumengia, ils 25 da november 2012, numnadamain la midada da la lescha davart epidemias d' animals. 
Sin plaun chantunal vegni votà – sco gia communitgà pli baud – davart il relasch da la lescha davart las taxas turisticas. 
Per questa votaziun na datti nagins auters projects. 
La cumissiun per politica da stadi e strategia vul restar tar la procedura da maiorz per eleger il cussegl grond
La cumissiun per politica da stadi e strategia refusa l' iniziativa da proporz 2014 sco er la cuntraproposta da la regenza. 
A chaschun da sia emprima sesida sut il presidi dal deputà Bruno W. Claus ed en preschientscha da la presidenta da la regenza Barbara Janom Steiner sco er d' ina represchentanza da l' administraziun chantunala ha la cumissiun per politica da stadi e strategia ( CPSS) predeliberà la missiva " Per elecziuns gistas " ( iniziativa da proporz 2014) per mauns dal cussegl grond per la sessiun d' october 2012. 
Suenter ina discussiun detagliada e profunda è la CPSS s' exprimida cleramain per mantegnair la procedura electorala da maiorz vertenta. 
En il center steva en quest connex la transparenza ed il fatg che tut las valladas avessan dad esser represchentadas en il parlament grischun. 
Perquai èn l' iniziativa " Per elecziuns gistas " sco er la cuntraproposta da la regenza che prevesa d' introducir la procedura electorala da proporz per l' onn 2018 vegnidas refusadas da la cumissiun cun 10 cunter 1 vusch. 
La cumissiun per furmaziun e cultura ha predeliberà la missiva tar la lescha davart las scolas autas ed ils instituts da perscrutaziun per mauns dal cussegl grond
La cumissiun per furmaziun e cultura dal cussegl grond ha predeliberà la missiva da la regenza tar la lescha davart las scolas autas ed ils instituts da perscrutaziun ( LSAIP) e propona al cussegl grond d' approvar quest project. 
Sut il presidi dal deputà Duri Bezzola ed en preschientscha da cusseglier guvernativ Martin Jäger ha la cumissiun dal cussegl grond per furmaziun e cultura ( CFC) predeliberà la missiva tar la lescha davart las scolas autas ed ils instituts da perscrutaziun ( LSAIP) durant duas sesidas d' in entir di e deliberà ella per mauns dal cussegl grond. 
L' onn 2008 ha il cussegl grond acceptà l' incumbensa da la CFC da stgaffir ina lescha davart las scolas autas ed ils instituts da perscrutaziun ed ha incumbensà la regenza da garantir a lunga vista la posiziun dal Grischun sco lieu da studi e da perscrutaziun e d' augmentar sia attractivitad en chaussa. 
Cun la missiva qua avant maun ademplescha la regenza questa incumbensa, perquai è la cumissiun entrada unanimamain en quest project. 
Er cun il cuntegn dal sboz da lescha preschentà è la cumissiun per gronda part cuntenta. Ils giavischs centrals d' ina basa unitara per las scolas autas ed ils instituts da perscrutaziun existents, dal sustegn da novas iniziativas en il sectur da las scolas autas e da la perscrutaziun sco er la garanzia ch' il Grischun sco lieu da studi e da perscrutaziun survegn er en l' avegnir meds finanzials federals vegnan ademplids. 
Materialmain fa la cumissiun ina proposta da midada che concerna las contribuziuns ch' il chantun paja a la finanziaziun da basa d' instituts da perscrutaziun d' impurtanza naziunala. 
Quellas na duain betg – sco proponì en la lescha – importar maximalmain la mesadad dals meds finanzials federals, mabain maximalmain 80 pertschient dals meds finanzials federals. 
Cun quai vul la cumissiun cuntanscher che instituziuns che genereschan per natira main meds finanzials da terzs possian tuttina survegnir ina finanziaziun adequata. 
Ina segunda proposta da midada concerna l' incarica da prestaziun ad instituts da perscrutaziun universitars ed ad auters instituts da perscrutaziun. 
Cun quella na vuless ina maioritad da la cumissiun betg mo autorisar, mabain obligar la regenza da conceder incaricas da prestaziun, sche las ulteriuras premissas legalas èn ademplidas. 
La CFC propona al cussegl grond d' approvar il sboz da lescha. 
Il cussegl grond tracta la lescha davart las scolas autas ed ils instituts da perscrutaziun en la sessiun d' october 2012. 
La cumissiun predeliberescha la missiva tar la lescha davart l'organisaziun da la psichiatria
La cumissiun per sanadad e fatgs socials ha predeliberà la missiva da la regenza al cussegl grond tar la revisiun da la lescha davart l' organisaziun da la psichiatria e recumonda al cussegl grond – cun resalva d' intginas midadas – d' acceptar il project. 
La cumissiun per sanadad e fatgs socials ( CSF) ha predeliberà la missiva da la regenza al cussegl grond tar la revisiun da la lescha davart l' organisaziun da la psichiatria. 
La sesida ha durà in di e mez ed è vegnida presidiada da la deputada e presidenta da la cumissiun Gabriela Tomaschett-Berther. 
A la sesida han prendì part er il cusseglier guvernativ Christian Rathgeb, ina represchentanza dal departament da giustia, segirezza e sanadad sco er il secretari da finanzas. 
La missiva vul cuntanscher ch' ils servetschs psichiatrics dal Grischun ( SPGR) possian survegnir pli fitg la qualitad d' interprendiders. 
Perquai ston las cundiziuns generalas legalas dals SPGR vegnir adattadas. 
Ils puncts ils pli impurtants èn: surdar ils edifizis e stabiliments ch' èn necessaris per il manaschi en il dretg da construcziun als SPGR cun excepziun dal bain puril Waldhaus, munir ils SPGR cun in chapital da dotaziun da maximalmain 10 milliuns francs e dar la pussaivladad als SPGR da furmar reservas. 
La cumissiun è unanimamain da l' avis ch' il sboz da la lescha permettia da cuntanscher questas finamiras. Ella ha pia acceptà la dumonda d' entrada unanimamain. 
En la tractativa detagliada ha la cumissiun alura fatg intginas propostas da midadas. 
Tranter auter vul ella garantir ch' il bain puril Waldhaus mettia a disposiziun vinavant purschidas terapeuticas sco er plazzas da lavur e da structuras dal di. 
Ultra da quai fa ina minoritad da la cumissiun ina proposta areguard la posiziun da la psichiatria d' uffants e da giuvenils en il Grischun, ina proposta d' annullar la pussaivladad ch' ils SPGR survegnian contribuziuns dal chantun en sia qualitad sco instituziun purtadra dals SPGR ed ina proposta ch' il preventiv dals SPGR na duaja betg vegnir approvà tras la regenza mabain tras il cussegl d' administraziun dals SPGR. 
Ultra da quai èn anc vegnidas fatgas intginas propostas da natira formala. 
La cumissiun per sanadad e fatgs socials propona al cussegl grond d' acceptar la revisiun da la lescha davart l' organisaziun da la psichiatria. 
Il parlament vegn a tractar questa fatschenta en la sessiun d' october 2012. 
Cumissiun dal cussegl grond per la fusiun en Val Stussavgia
La cumissiun predeliberanta dal cussegl grond s' exprima unanimamain per la fusiun da las vischnancas da Stussavgia, da Tenna, da Valendau e da Versomi. 
En sia missiva dals 3 da fanadur 2012 propona la regenza grischuna al cussegl grond d' approvar la fusiun da las vischnancas da Stussavgia, da Tenna, da Valendau e da Versomi a la nova vischnanca da Val Stussavgia. 
La fusiun duai vegnir realisada per il 1. da schaner 2013. 
Sut il presidi da la deputada Tina Gartmann-Albin ha la cumissiun predeliberanta dal cussegl grond predeliberà questa fatschenta per mauns dal cussegl grond che la vegn a tractar en la sessiun d' october 2012. 
A la sesida èn stadas preschentas er la presidenta da la regenza Barbara Janom Steiner e la represchentanza da las vischnancas pertutgadas. 
Ils 25 da november 2011 han las votantas ed ils votants da Stussavgia, da Tenna, da Valendau e da Versomi approvà cleramain cun quasi 87 pertschient la fusiun da lur vischnancas a la nova vischnanca da Val Stussavgia. 
La cumissiun predeliberanta dal cussegl grond è sa laschada infurmar al lieu da represchentantas e da represchentants da las vischnancas e da las autoritads davart il project da fusiun. Suenter ina debatta detagliada ha ella decidì unanimamain da proponer al cussegl grond d' approvar la fusiun e da metter en vigur il conclus per il 1. da schaner 2013. 
La cumissiun ha pudì sa persvader ch' i sa tracta d' ina fusiun utila, da la quala resorta ina vischnanca da vallada nova e ferma per il chantun Grischun. 
Cunquai che las duas vischnancas da Versomi e da Valendau appartegnan actualmain al circul da la Foppa e las vischnancas da Stussavgia e da Tenna al circul da Stussavgia, perda il circul da la Foppa las duas vischnancas da Valendau e da Versomi. Ensemen cun Stussavgia e Tenna vegnan quellas numnadamain alura a furmar sco vischnanca da Val Stussavgia il circul da Stussavgia. 
Cun questa fusiun tracta il cussegl grond la terza fusiun da vallada en il Grischun ( suenter la Val Müstair e la Bregaglia). 
La regenza vul rinforzar ulteriuramain il turissem
La lescha davart las taxas turisticas ( LTT) è in ultim term impurtant da la refurma dal turissem grischun. Ella porta a las vischnancas ed a las organisaziuns turisticas ina segirezza finanziala per las activitads turisticas. 
Cun la LTT vul la regenza gidar a meglierar la cumpetitivitad dal turissem grischun. 
La LTT furma ina basa fundada per finanziar il marketing, las infrastructuras e las occurrenzas. 
Per segirar ils abitadis decentrals en il Grischun e plazzas da lavur en tut il chantun dovri il turissem. 
Il turissem grischun vala sco motor principal da l' economia publica dal Grischun. 
La quota dal turissem vi da l' entir export da l' economia publica grischuna importa circa 55 pertschient ed è pia cleramain pli gronda che las quotas da l' industria u d' autras interpresas da servetsch. 
La refurma dal turissem grischun ch' è vegnida lantschada l' onn 2006 è incontestada, renconuschida dapertut e dat la direcziun per ch' il Grischun possia franar il trend negativ en il turissem e profitar dal potenzial da creschientscha dal turissem internaziunal. 
Las passa 90 uniuns da cura e da traffic per gronda part localas èn vegnidas restructuradas ad actualmain 15 organisaziuns per la gestiun da destinaziuns ( OGD) resp. organisaziuns turisticas regiunalas ( OTReg) che s' extendan sur pliras vischnancas. 
Ina finanziaziun reglada sin plaun chantunal remplazza las leschas communalas 
La taxa da cura e la taxa per promover il turissem, che vegnan incassadas oz en la gronda part da las vischnancas, vegnan remplazzadas tras in' unica taxa. 
La finanziaziun reglada sin plaun chantunal remplazza circa 120 leschas chantunalas ch' eran fin ussa divergentas. 
La taxa turistica duai vegnir incassada en tut las vischnancas dal chantun, graduada tenor la regiun e tenor l' intensitad turistica. 
Il circul dals contribuents ( interpresas d' alloschament, interpresas, proprietarias e proprietaris d' abitaziuns da vacanzas) è definì en tut las vischnancas tenor ils medems criteris. 
La basa da fixaziun da la taxa è er la medema per tuts en il chantun. 
En vista administrativa distgargia la finanziaziun reglada sin plaun chantunal las vischnancas ch' enconuschan gia ina taxa ed augmenta l' effizienza da las novas OGD ed OTReg. 
Da la frequenza a la capacitad 
Las interpresas d' alloschament na vegnan betg pli suttamessas a la taxa tenor la frequenza ( pernottaziuns), mabain tenor la capacitad ( dumber da chombras da giasts en hotels resp. surfatscha d' abitar en abitaziuns da vacanzas). 
Quai è in grond avantatg. 
Fin ussa stueva vegnir pajada ina taxa ( taxa da cura) mo per " letgs chauds ". 
Tras la valitaziun da la capacitad vegnan " letgs fraids " tractads da nov da medema maniera sco " letgs chauds ". 
Uschia vegn remunerada l' interprendidra activa u remunerà l' interprendider activ: Pli fitg ch' ils letgs èn occupads e pli favuraivla che la taxa ( calculada pro giast) è. 
Las proprietarias ed ils proprietaris d' abitaziuns da vacanzas vegnan motivads da dar en locaziun l' abitaziun. 
Er abus tar l' incassament ( pernottaziuns betg inditgadas) pon vegnir reducids considerablamain. 
Ina taxa tenor la capacitad augmenta plinavant la planisabladad da las entradas da las vischnancas e da las organisaziuns turisticas. 
Cunzunt durant temps pli difficils sco ussa ( cun ina reducziun da las pernottaziuns) è quai fitg impurtant, perquai che gist ussa na dastgan ils sforzs da marketing betg vegnir reducids. 
Ina finanziaziun tras ils profitunzs dal turissem 
Pajar la taxa ston tut las interpresas d' alloschament, tut las proprietarias e tut ils proprietaris d' abitaziuns da vacanzas sco er tut las interpresas che profitan directamain u indirectamain dal turissem. 
Uschia pon tut las acturas e tut ils acturs che tiran in niz dal turissem vegnir integrads en sia finanziaziun. 
L' import da las contribuziuns sa drizza tenor il niz dal turissem. 
Las interpresas en branschas cun ina gronda intensitad turistica vegnan engrevgiadas pli fitg. 
Per manaschis en regiuns ch' èn fermamain dependentas dal turissem valan ultra da quai tariffas da taxa pli autas. 
Betg pajar la taxa na ston las abitantas ed ils abitants dal chantun ( cun excepziun da las proprietarias e dals proprietaris d' abitaziuns da vacanzas). 
Betg pajar la taxa na ston ultra da quai aclas simplas e chamonas da chatscha, sch' ellas na vegnan betg dadas en locaziun a giasts. 
L' autonomia da las vischnanca resta 
En lur regiun decidan las vischnancas quants meds finanzials ch' ellas vulan impunder per il turissem e quant auta che la taxa duai esser. 
La LTT conceda vastas cumpetenzas a las vischnancas. 
Uschia vegni garantì ch' er ils basegns regiunals ils pli differents pon vegnir realisads en moda ideala. 
La premissa è la collavuraziun cun ina OGD u cun ina OTReg. 
Per exempel permetta quai da tegnair quint cumplainamain dals basegns da las regiuns che han gia soluziuns per la finanziaziun ( Tavau, Engiadin' ota). 
Ils retgavs da la taxa turistica restan en la regiun. 
Els servan a finanziar il svilup general turistic ( infrastructuras, occurrenzas, posts d' infurmaziun e.u.v.) e las activitads da las OGD resp. da las OTReg indigenas cun in marketing turistic professiunal ( concepziun da products, distribuziun, promoziun e controlla dal success). 
Novs impuls cunter la crisa 
L' impurtanza dal turissem per tut las vals dal chantun è fitg gronda. 
Sch' i duai vegnir fatg frunt cun success a las sfidas actualas sco la fermezza dal franc, la reducziun da dumondas, ina relaziun dal pretsch e da la prestaziun cun ina gronda concurrenza e.u.v., èn d' ina impurtanza centrala structuras cumpetitivas e meds finanzials segirads per las infrastructuras turisticas e per il marketing turistic en il Grischun. 
La LTT n' è bain betg il sulet instrument ch' è abel da puspè metter il turissem sin ina buna via, ma ella è in instrument. 
La LTT è la basa legala per ina taxa turistica generala, effizienta e gista, la quala vegn finanziada da l' entira economia che tira in niz dal turissem e che gudogna ses daners cun il turissem. 
Ella remplazza 120 leschas communalas ed è fitg flexibla. 
La LTT rinforza – sco ultim term impurtant da la refurma dal turissem – il turissem en il Grischun, segira plazzas da lavur en las regiuns sco er ils abitadis decentrals. 
In vast sustegn da la LTT 
La regenza è persvadida ch' il cussegl grond ha deliberà en la sessiun d' avrigl in project equilibrà ch' è d' ina gronda impurtanza per dumagnar las proximas sfidas en il turissem grischun. 
La LTT vegn sustegnida oz er da hotelleriesuisse Grischun, da las telefericas dal Grischun, da GastroGrischun, da l' uniun grischuna d' artisanadi e mastergn, da la chombra da commerzi e da l' associaziun dals patruns dal Grischun, da la societad grischuna dals impressaris constructurs, da l' uniun purila grischuna e d' ulteriuras organisaziuns. 
Il pievel grischun decida davart il project ils 25 da november 2012. 
Sche la lescha vegn acceptada, èsi previs da l' introducir per il 1. da schaner 2014, cun in termin transitoric da maximalmain 5 onns. 
La taxa turistica en furma concisa 
La lescha davart las taxas turisticas ( LTT) remplazza tut las taxas communalas da cura e tut las taxas communalas per promover il turissem. 
Ella vala en tut las vischnancas dal chantun. Las vischnancas pon dentant fixar – ensemen cun l' organisaziun turistica – l' import da la taxa. 
Tut las interpresas che profitan directamain u indirectamain dal turissem pajan la taxa. 
Resguardadas vegnan la forza da la creaziun da valurs turisticas d' ina interpresa, la dependenza da la regiun e da la branscha dal turissem sco er la grondezza da l' interpresa. 
Alloschadras ed alloschaders sco er proprietarias e proprietaris d' abitaziuns da vacanzas na pajan betg pli ina taxa da cura u ina pauschala, mabain ina taxa per chombra da giasts respectivamain per meter quadrat surfatscha d' abitar netta. 
Ultim lavuratori da la ARGE ALP davart animals da rapina gronds en il Grischun
Oz e damaun sa scuntran anc ina giada expertas ed experts da tut ils pajais, da tut las regiuns e da tut ils chantuns da la Cuminanza da lavur da las regiuns alpinas ( ARGE ALP) ad in lavuratori davart animals da rapina gronds. 
Il project prosperaivel da la ARGE ALP che stat sut direcziun grischuna va a fin a Zernez suenter 4 onns. 
L' onn 2008 ha la ARGE ALP lantschà in project davart animals da rapina gronds en las Alps. 
La finamira dal project è stada quella da barattar experientschas fatgas cun animals da rapina gronds tranter expertas ed experts ch' èn activs en quest sectur e da rinforzar respectivamain da nuar da nov la rait da contacts. 
Il motiv è il return dal luf e da l' urs en singuls stadis da las Alps. 
Perquai che quests animals vivan en territoris da grond spazi èn dumandads tut ils pajais da las Alps da sa fatschentar cun questa problematica. 
En la gronda part da las regiuns dals pajais da las Alps èn animals da rapina gronds vegnids extirpads gia avant passa 100 onns. 
La societad moderna na sa betg co ir enturn cun quests animals. 
Er l' utilisaziun da las Alps per l' agricultura e per il turissem è sa midada. 
Las Alps vegnan duvradas ozendi pli fitg da l' uman che pli baud. 
Ils problems che vegnan chaschunads da l' immigraziun d' animals da rapina gronds èn pli u main ils medems en tut il territori alpin. 
Perquai s' impona directamain in barat davart quest tema tranter expertas ed experts dals stadis da las Alps. 
Urs, luf e luf-tscherver 
Sut la direcziun da l' uffizi da chatscha e pestga dal Grischun ha gì lieu l' onn 2009 l' emprim lavuratori da la ARGE ALP davart animals da rapina gronds. 
Ils temas l' onn 2009 a Zernez èn stads las experientschas cun urs en il Grischun, il tschiffar els cun agid da helicopters, la problematica da rument organic e l' experientscha cun l' installaziun da mesiras per proteger las muntaneras. 
L' onn 2010 è vegnì organisà in segund lavuratori davart l' urs en il Trentino cun ils temas centrals dal manaschament d' urs e dal project da domiciliar l' urs en quella regiun. 
L' onn 2011 ha gì lieu il terz lavuratori davart il luf. 
A Puntina èn vegnids discutads ils conflicts cun l' agricultura da muntogna, mesiras da prevenziun e l' influenza dal luf sin ils effectivs da selvaschina. 
Il tema dal quart ed ultim lavuratori dal project " Animals da rapina gronds en las Alps " è il luf-tscherver. 
Gievgia, ils 11, e venderdi, ils 12 d' october 2012, vegn discutada a Zernez la dumonda, pertge ch' il luf-tscherver ha – malgrà ina buna preschientscha en las Alps dal vest ed en las Alps centralas – dapli difficultads da sa derasar vers ost. 
Discutà vegn er il concept dal luf-tscherver en Svizra sco er il manaschament dal luf-tscherver en Baviera. 
Declerà vegn er, co ch' in luf-tscherver po vegnir tschiffà e co ch' el po vegnir surveglià cun traplas fotograficas. 
Sco tar ils auters lavuratoris èn las participantas ed ils participants expertas ed experts dals pajais, da las regiuns e dals chantuns da la ARGE ALP. 
La bilantscha dal project da la ARGE ALP da 4 onns è fitg positiva. 
D' ina vart ha pudì vegnir intermediada sin plaun d' expertas e d' experts blera savida actuala davart animals da rapina gronds sur ils cunfins naziunals ora. 
L' interess per quests lavuratoris è stà grond. 
Da l' autra vart ha il barat d' experientschas contribuì ad in manaschament pli unitar da quests animals da rapina gronds en il territori alpin. 
Ils buns contacts tranter las expertas ed ils experts vegnan a mantegnair quai er sur la fasa da project ora. 
Survista da la Cuminanza da lavur da las regiuns alpinas 
La ARGE ALP ha l' intent d' approfundar la conscienza dad esser responsabel per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan diesch pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid, Trient e Lumbardia. 
Presidiada vegn la ARGE ALP mintgamai per in onn d' in da ses commembers. 
Actualmain è quai il Tirol. 
Ulteriuras infurmaziuns sut: http://www.argealp.org. 
25 onns mantegniment da l'aria pura en il Grischun – revista e perspectiva
Cun la broschura " 25 onns mantegniment da l' aria pura en il Grischun " dat l' uffizi per la natira e l' ambient ( UNA) ina invista da las lavurs executivas multifaras ch' èn vegnidas prestadas durant ils ultims 25 onns a favur da l' aria pura. 
En differentas contribuziuns mussa la broschura da giubileum che quai che lascha intgantar giasts da stad e d' enviern, constat oz en las bleras vals dal chantun: L' aria grischuna è buna. 
Substanzas nuschaivlas en l' aria resultan en blers lieus 
Las funtaunas da la contaminaziun da l' aria èn bain enconuschentas e vegnan actualisadas cuntinuadamain en in cataster d' emissiuns. 
Da la Val dal Rain fin en la Val Mesauc e per lung da las vias d' access als centers turistics procuran las svapurs dal traffic che l' aria è contaminada pli fitg. 
Ils pli gronds quitads areguard l' igiena da l' aria fan oz dentant ils blers stgaudaments da laina pitschens. Quels èn per part vaira vegls e na vegnan savens betg duvrads correctamain. 
Gist durant ils fraids mais d' enviern augmenta quai fermamain la concentraziun da pulvra fina en lieus nua che l' aura è stabila ed en vals cun pauc vent. 
Ruments verds che vegnan ars al liber augmentan supplementarmain questas concentraziuns. 
Er l' agricultura chaschuna substanzas nuschaivlas en l' aria. 
Cun deponer e cun bittar puschina sfugia amoniac, ina substanza precursura per la furmaziun da particlas da pulvra fina, ed ils tractors emettan quantitads considerablas da fulin cumpareglià cun il temp ch' els èn en funcziun. 
Ultra da quai èn l' industria ed il mastergn funtaunas considerablas da substanzas nuschaivlas en l' aria. 
Cunzunt en las vals dal sid vegn il plaschair da la stad turblà pervia da las grondas concentraziuns d' ozon: En cas da gronda irradiaziun dal sulegl e da temperaturas autas sa furma l' ozon or da las substanzas precursuras da la contaminaziun da l' aria che derivan principalmain dal traffic, da l' industria e dal mastergn. 
Dal stadi e dal svilup da la contaminaziun da l' aria èn avant maun bleras enconuschientschas 
Durant ils ultims 25 onns ha l' uffizi per la natira e l' ambient ( UNA) rimnà ed evaluà cuntinuadamain fitg bleras datas cun agid d' ina rait da var 14 staziuns da mesiraziun fixas e da 2 staziuns mobilas. 
Uschia enconuschan ins oz la contaminaziun da l' aria en praticamain l' entir chantun Grischun, ed ins ha survegnì e survegn anc adina infurmaziuns impurtantas davart las contribuziuns da las singulas chaschunadras e dals singuls chaschunaders. 
Sin la pagina d' internet http://www.anu.gr.ch pon tut las persunas interessadas consultar e chargiar giu datas e rapports d' evaluaziun dad oz e da pli baud. 
La broschura d' infurmaziun). 
Grazia a questa cooperaziun fitg fritgaivla pon vegnir tratgas a niz sinergias e spargnads custs considerabels. 
Datas da la mesiraziun da l' aria sco agid per studis medicals 
La broschura da giubileum " 25 onns mantegniment da l' aria pura en il Grischun " na vul betg mo infurmar davart ils aspects tecnics da la surveglianza da la qualitad da l' aria, mabain er davart ils effects ed ils privels da las substanzas nuschaivlas en l' aria. 
L' incumbensa la pli impurtanta dal mantegniment da l' aria pura è bain quella d' impedir disturbis da la sanadad. 
Per quest intent dovri enconuschientschas dals connexs tranter las substanzas nuschaivlas e las consequenzas per la sanadad. 
Il studi svizzer da sanadad SAPALDIA, ch' examinescha ils connexs tranter malsognas cronicas da las vias respiratoricas e la qualitad da l' aria, è ina basa fitg impurtanta per chapir questas consequenzas per la sanadad. 
Grazia al studi poi vegnir mussà che la concentraziun da pulvra fina è da gronda relevanza per las malsognas da las vias respiratoricas. 
In dals lieus dal studi SAPALDIA è Tavau, nua che la populaziun sa participescha activamain a las retschertgas e nua ch' er las datas da la rait grischuna da mesiraziun da l' aria vegnan integradas en il studi. 
Vi da l' exempel da Tavau mussan ils resultats dal studi er la situaziun privilegiada da la populaziun grischuna. Grazia a la buna aria da muntogna vegnan numnadamain diagnostitgads bler main cas da malsogna da las vias respiratoricas ch' en la media svizra. 
Betg mo a SAPALDIA, mabain er ad auters studis medicals furnescha il UNA datas da mesiraziun impurtantas. 
Uschia accumpogna l' uffizi regularmain studis da l' ospital chantunal a Cuira, tras quai ch' el mesira las concentraziuns da substanzas nuschaivlas en l' aria. 
Ina retschertga che vegn fatga da l' ospital chantunal e ch' il UNA accumpogna cun sias mesiraziuns mussa p.ex. che la pulvra dal fain engrevgescha fermamain ils pulmuns dals purs e che questa contaminaziun natirala da pulvra fina po chaschunar midadas en il maletg dal sang. 
Il plan da mesiras per l' igiena da l' aria vegn actualisà periodicamain 
En las infurmaziuns spezialisadas, cuntegnidas en la broschura da giubileum " 25 onns mantegniment da l' aria pura en il Grischun ", vegni renvià al plan da mesiras per l' igiena da l' aria ch' è in instrument impurtant dal mantegniment da l' aria pura e che serva ad evitar emissiuns da substanzas nuschaivlas. 
Quest instrument è liant per las autoritads e vegn suttamess onn per onn en l' administraziun ad ina controlla dal progress sco er adattà da la regenza mintga 3 onns a las novas relaziuns. 
Uschia vegnan las consequenzas da la nanotecnologia a fatschentar fermamain las igienistas ed ils igienists da l' aria il proxim temp. 
Ulteriurs champs d' incumbensa futurs èn remplazzar stgaudaments da laina vegls tras implants pli moderns, evitar che ruments vegnian ars al liber, minimar l' emissiun da fulin da stgaudaments da laina e da motors da diesel sco er reducir las emissiuns d' amoniac en l' agricultura. 
Mantegnair quai ch' ins ha cuntanschì e nizzegiar ils entretschaments cun auters secturs politics 
Quai ch' ins ha cuntanschì fin ussa en il mantegniment da l' aria pura pudess puspè ir a perder, sch' ils sforzs na restan betg ils medems. 
En quai che reguarda la realisaziun da mesiras per l' igiena da l' aria vali en emprima lingia da mantegnair il stadi actual. 
Per meglierar vinavant e duraivlamain la qualitad da l' aria dovri percunter ina stretga collavuraziun tranter la politica d' agricultura, d' energia e dal clima. 
Tras la midada da las contribuziuns per animals a las contribuziuns da surfatscha en la politica agrara 2014 fin 2017 hai p.ex. dà ina decisiun impurtanta a favur da la reducziun d' amoniac. 
Litgens sco indicaturs da la qualitad da l'aria
Quant buna che l' entira qualitad da l' aria è e co ch' ella è sa midada, sa lascha giuditgar a maun da litgens e vi da bostgs isolads. 
En la Val dal Rain grischuna èn vegnidas fatgas dapi l' onn 1986 sin l' entira surfatscha trais categorisaziuns da la qualitad da l' aria cun agid da litgens. 
Las retschertgas mussan: Nua ch' igl existiva pli baud ina qualitad da l' aria nauscha u fitg nauscha, è la situaziun sa meglierada marcantamain. 
Ma deplorablamain èn regredidas – en cumparegliaziun cun pli baud – er las surfatschas cun ina qualitad da l' aria fitg buna. 
Ils litgens mussan l' effect da la contaminaziun da l' aria sin ils organissems 
Aria contaminada che cuntegna substanzas nuschaivlas pregiuditgescha la sanadad da las plantas, dals animals e dals umans. 
Cun agid da metodas tecnicas pon las singulas substanzas nuschaivlas en l' aria vegnir mesiradas exactamain. 
Perquai ch' ins na po dentant mai mesirar tut las substanzas da la maschaida da substanzas nuschaivlas en l' aria, sa lascha l' effect da quellas sin ils organissems giuditgar mo indirectamain tras metodas tecnicas. 
Qua gida la metoda da la bioindicaziun tras litgens – ina biocenosa dad algas e da bulieus. 
Ils litgens sa nutreschan exclusivamain da substanzas en suspensiun e da particlas ch' èn avant maun en l' aria da respirar natirala. 
Els reageschan pia en ina moda fitg sensibla envers las contaminaziuns da l' aria. 
Il dumber da litgens e la diversitad da las spezias èn vegnids dumbrads l' onn 2011 vi da bostgs da feglia da la Val dal Rain grischuna. 
La surfatscha vegn repartida en zonas da contaminaziun che tanschan da " grevezza totala fitg pitschna " fin a " grevezza totala fitg gronda ". 
Il resultat è ina charta davart la qualitad da l' aria. 
Sch' ins cumpareglia cun retschertgas dals onns 1986 e 1996, pon ins vesair durant tgenin temp che la qualitad da l' aria ha gì in effect sin ils organissems. 
Success e disditgas a medem temp 
Ils onns 1986 e 1996 è la qualitad da l' aria vegnida valitada en ils centers Landquart e Cuira tenor la metoda d' indicaziun tras litgens anc sco " grevezza totala fitg gronda ". 
L' onn 2011 n' han ins betg pli chattà tals territoris. 
Quest resultat è allegraivel e conferma l' effect che las mesiras prendidas han gì, en spezial ina sminuziun da las emissiuns dal traffic e dals stgaudaments. 
Ma er il sviament dal vitg da Landquart e la sanaziun da la fabrica da quadrels da Landquart vegnan ad avair gidà a meglierar la qualitad da l' aria. 
Tar ils litgens mussa la tendenza dentant deplorablamain in pegiurament dapertut là, nua ch' igl era vegnì registrà pli baud la meglra categoria da qualitad da l' aria. 
Territoris cun ina " grevezza totala fitg pitschna " per lung da las vias da traffic ed en las regiuns abitadas da la Val dal Rain èn sa sminuids ils ultims onns. 
Quest svilup è il pli marcant per lung da las vias chantunalas, sin ils trajects tranter ils vitgs ed en las vignas dal Signuradi. 
Contaminaziuns da l' aria fitg pitschnas demussan ils litgens anc oz en la Val dal Rain grischuna en las autezzas superiuras a Says ed a Zizers. 
Il pegiurament da la qualitad da l' aria che vegn inditgà dals litgens na sa lascha betg declerar dal tuttafatg. 
Ma in basegn da spazi augmentà ha per consequenza ch' ils abitadis e las vias d' access s' extendan pli e pli. 
Quest squitsch da construir abitadis annullescha per part l' igiena da l' aria ch' ins ha cuntanschì grazia a mesiras tecnicas; en tscherts territoris ha el schizunt in svilup cuntrari. 
Il motiv per quest pegiurament da la qualitad da l' aria en las vignas dal Signuradi n' è anc betg sclerì dal tuttafatg. 
Igl è pussaivel ch' il fungicids che vegnan sprizzads cunter la malsogna da bulieus " sfarinussa " gioghian ina rolla. 
Perquai ch' i dat bulieus en ils litgens, vegnan quels medemamain attatgads, moran giu per part ed inditgeschan uschia ( en la metoda d' indicaziun tras litgens) in pegiurament da la qualitad da l' aria che n' ha betg gì lieu en realitad. 
La bilantscha generala mussa ina tendenza a categorias da grevezza mesaunas 
La qualitad da l' aria è sa meglierada en la Val dal Rain grischuna dapi l' onn 1986 sin 18 pertschient da las surfatschas analisadas che avevan da quel temp il pli savens ina grevezza gronda. 
46 pertschient dal territori, il pli savens surfatschas che avevan ina grevezza pitschna, han oz ina qualitad da l' aria pli nauscha che anc l' onn 1986. 
36 pertschient da las surfatschas na demussan nagina midada. 
Las analisas conferman ch' igl è necessari da prender ulteriuras mesiras per reducir vinavant la contaminaziun da l' aria. 
Uschia vegn la grevezza totala a sa reducir e la diversitad dals litgens vegn puspè a s' augmentar, a favur da l' uman e da ses ambient natiral. 
La liongia – ina istorgia cun dus pizs
La talgia da liongia regalada dal mazler cur ch' ins era uffant, la liongia da brassar sin il chartunet a la festa communala u la servela vi dal bastun sur il fieu – la liongia è mintgadi e luxus a medem temp, ella è memoria, individualitad ed experientscha collectiva. 
A quest bain cultural culinaric è deditgada la nova exposiziun speziala en il museum retic a Cuira. 
Il center da la part istorica-etnologica da l' exposiziun furma la batgaria da chasa tradiziunala. 
Cun agid da numerus objects da la collecziun dal museum retic sco er cun agid da fotografias vegni illustrà, co ch' i vegniva fatg batgaria pli baud sin ils bains purils. 
Ina staziun da sun che cuntegna regurdientschas raquintadas dat vita a quest eveniment spezial che steva sin il chalender da mintga famiglia da purs. 
Dasperas vegnan preschentadas anecdotas istoricas davart la liongia. 
La segunda part da l' exposiziun mussa ch' ins po esser da different avis, cur ch' i va per la liongia. 
Co dumogn jau il fatg ch' in animal ha stuì laschar sia pel per mia liongia? 
Nua e co ha vivì quest animal? 
Quant sauna è mia liongia? 
Ha mes consum da charn consequenzas per l' ambient? 
En intervistas curtas discurran in represchentant da la federaziun professiunala da charn, ina pura biologica, in furber vendider online da liongias ch' è oriund da Berlin ed in impressiunant vegetari da Greenpeace davart ils aspects critics dal consum da liongias. 
La diversitad da las liongias da la Svizra vegn celebrada ad ina maisa festiva. 
Las visitadras ed ils visitaders pon sa tschentar a maisa e scuvrir chaussas interessantas e surprendentas davart las numerusas spezialitads da liongias. 
L' exposiziun vegn cumplettada cun in' acziun da liongias d' art. Il museum retic ha envidà quatter artistas giuvnas ed artists giuvens dal Grischun a preschentar lur ovras davart il tema. 
Esther Schena, Madlaina Janett, Isabelle Meier e Remo Arpagaus mussan, en tge diversas modas che la liongia po inspirar l' art. 
La liongia – ina istorgia cun dus pizs, dals 12 d' october 2012 fin ils 3 da mars 2013. 
Ulteriuras infurmaziuns chattais Vus sut http://www.rm.gr.ch. 
Preventiv 2013 cun in deficit da 53 milliuns
La presidenta da la regenza Barbara Janom Steiner ha prechentà oz a las medias il preventiv 2013. 
Quai è l' emprim preventiv ch' è vegnì fatg tenor il model armonisà da contabilitad per preventivs publics MAC2. 
Envers l' onn current daventa la situaziun finanziala pli e pli tendida. 
Il deficit dal preventiv 2013 importa 53 milliuns francs. 
Il plan da finanzas repassà 2014 – 2016 mussa che la situaziun finanziala vegn a sa pegiurar anc ina giada fermamain. 
La dinamica d' expensas ch' è anc adina fitg gronda en il sectur dals fatgs da sanadad e da las assicuranzas socialas cumbinada cun entradas che stagneschan a medem temp chaschuna deficits pli gronds e restrenscha la libertad d' agir sin plaun finanzial. 
Malsegirezzas pli grondas existan anc adina: Per exempel datti – per la finanziaziun dals ospitals – anc adina mo tariffas provisoricas. 
Preventiv 2013 
En il resultat operativ cun 53 milliuns da surpli d' expensas èn cuntegnids 4 milliuns per ils projects innovativs che vegnan finanziads separadamain. 
Ils custs da persunal importan 359 milliuns ( +0,4%). 
Els cuntegnan expensas supplementaras per 38,5 plazzas novas tar las autoritads per la protecziun d' uffants e da creschids ed il svilup legal dals salaris dad 1 pertschient. 
Els han pudì vegnir cumpensads grazia a respargns cun cleras finamiras. 
Sin fundament dal svilup actual dals pretschs fa la regenza quint per gronda part cun ina chareschia dals salaris. 
Ils custs da transfers cuntegnan las indemnisaziuns e las contribuziuns a communitads ed a terzas persunas, ils custs per la gulivaziun da finanzas e da grevezzas sco er las amortisaziuns da las contribuziuns d' investiziun. 
Ils custs da transfers èn cun 1130 milliuns la posiziun da custs la pli gronda da las finanzas dal Grischun. 
Las contribuziuns a communitads ed a terzas persunas èn s' augmentadas per 13 milliuns ad 897 milliuns ( +1,5%). 
Il retgav fiscal cumpiglia ils retgavs or da las taglias chantunalas. 
Entant che las taglias da las persunas natiralas sa sminueschan per 2 pertschient, quinta il chantun cun in augment dad 8 pertschient tar las persunas giuridicas. 
En connex cun las expensas d' investiziun conferma la regenza sia voluntad da sustegnair l' economia grischuna cun in aut nivel d' investiziun. 
Las investiziuns nettas importan l' onn proxim 209 milliuns. 
Per la construcziun e per il mantegniment da las vias chantunalas vegnan impundids 188 milliuns. 
Il retgav dal manaschi da 2284 milliuns deriva per passa in terz dal retgav da transfers – sco p.ex. la gulivaziun da finanzas interchantunala NGF che importa suletta in otgavel dal retgav – per 30 pertschient da las entradas fiscalas e per 17 pertschient da contribuziuns transitoricas. 
Sin ils custs dal manaschi ( 2434 miu.) han in effect en spezial ils custs da transfers ( 46%), las contribuziuns transitoricas ( 16%) sco er ils custs da persunal cun 15 pertschient. 
En cumparegliaziun cun il preventiv da l' onn precedent s' augmentan il retgav dal manaschi per 0,4 pertschient ed ils custs dal manaschi per 0,3 pertschient ( senza scuntradas internas). 
Il resultat da l' activitad dal manaschi è restà tar stgars 150 milliuns, il resultat da la finanziaziun sa pegiurescha per 24 milliuns a 97 milliuns, e quai pervia da retgavs da facultad pli bass. 
Plan da finanzas 2014 – 2016 
En la missiva tar il preventv vegnan publitgadas da nov – en il senn d' ina planisaziun d' incumbensas e da finanzas integrada – las cifras detagliadas dal plan da finanzas. 
Il cussegl grond po fixar uschia il preventiv resguardond il plan da finanzas. 
La planisaziun repassada 2014 – 2016 mussa deficits massivs en la dimensiun da 100 fin 107 milliuns. 
Da la vart da las expensas han ina influenza considerabla cunzunt la realisaziun da la revisiun totala da la lescha da scola, l' eventuala entrada en vigur da la lescha davart las scolas autas e la perscrutaziun sco er custs che s' augmentan vinavant en il sectur da la sanadad ed en il sectur social. 
Expensas che s' augmentan cuntrasteschan cun entradas che stagneschan e che regredeschan schizunt per part. 
La dependenza dals svilups sin plaun federal sco er da las entradas federalas sa mussa cleramain l' onn 2014. Quel onn èsi da far quint cun ina reducziun dals pajaments or da la NGF en la dimensiun da 25 milliuns. 
En general èsi difficil da planisar la vart da las entradas. 
Las vistas da la conjunctura èsi grev da stimar, pervia da la permanenta crisa internaziunala da finanzas e da debits. 
En il program da la regenza 2013 – 2016 preschenta la regenza sia intenziun strategica da vulair impunder las resursas finanzialas ch' èn avant maun en ina moda pli effizienta, accordond en moda coerenta ed efficazia ils sistems da las contribuziuns socialas. 
Uschia vul ella mitigiar l' augment dals custs en quests secturs. 
La regenza aveva gia surdà a l' administraziun l' incumbensa concreta d' analisar e d' elavurar las basas che vegnan er ad avair per consequenza ch' ins vegn a stuair adattar las leschas. 
Il cussegl grond vegn a tractar il preventiv 2013 en la sessiun da december 2012. 
Ulteriuras infurmaziuns davart il preventiv 2013 dattan: 
presidenta da la regenza Barbara Janom Steiner: 
scheffa dal departament da finanzas e vischnancas 
barbara.janom@dfg.gr.ch 081'257'32'01 
Andrea Seifert: 
manader da l' administraziun da finanzas 
andrea.seifert@five.gr.ch 081'257'33'01 
Communicaziun da la regenza dals 18 d'october 2012
La regenza ha prolungà il program da vaccinaziun cunter cancer dal culiez da la madra. 
Ultra da quai è ella sa fatschentada cun differentas fatschentas da las vischnancas e da las regiuns. 
Il program da vaccinaziun cunter cancer dal culiez da la madra vegn cuntinuà 
La regenza ha prolungà il program da vaccinaziun cunter cancer dal culiez da la madra ( vaccinaziun da HPV) per il chantun Grischun fin l' onn 2015. Quel program è vegnì introducì l' onn 2008. 
Cun la realisaziun dal program da vaccinaziun è incumbensà l' uffizi da sanadad. 
I pon vegnir vaccinadas mattas e dunnas giuvnas dad 11 fin 26 onns che han lur domicil legal en il chantun Grischun il mument da la vaccinaziun. 
Dunnas giuvnas che n' han anc betg cumplenì lur 16avel onn da vegliadetgna ston preschentar al medi da vaccinaziun il consentiment en scrit da lur geniturs ubain da las persunas cun la pussanza dals geniturs. 
En il futur vegn tramessa a tut las dunnas giuvnas ina brev d' infurmaziun per il cumenzament da l' ultim onn da scola obligatoric. 
Il medem mument vegnan ellas er rendidas attentas a la vaccinaziun cunter hepatitis B. 
Waldhaus e Beverin da nov sin la glista da las chasas da tgira 
Las clinicas psichiatricas Waldhaus a Cuira e Beverin a Cazas vegnan inscrittas cun tut en tut 10 letgs sin la glista da las instituziuns da lunga durada ( glista da las chasas da tgira dal chantun Grischun). 
Questa decisiun è vegnida prendida sin dumonda dals servetschs psichiatrics dal Grischun ( SPGR). 
Suenter che las partiziuns da psicogeriatria èn vegnidas serradas avant in pèr onns en las clinicas Waldhaus e Beverin, sa vesan ils SPGR adina pli savens confruntads cun il fatg che pazientas e pazients pli vegls che han passentà – pervia da lur indicaziun medicala – ina gronda part da lur vita en ina clinica, na pon betg vegnir transferids en ina chasa da persunas attempadas e da tgira convenziunala. 
Actualmain vegnan tgiradas correspundentamain sis persunas en tuttas duas clinicas. 
Per l' avegnir vegni fatg quint cun in basegn da 10 plazzas. 
Las instituziuns che figureschan sin la glista da las chasas da tgira èn admessas ad activitads a donn e cust da l' assicuranza obligatorica per la tgira da persunas malsaunas ed han il dretg da survegnir contribuziuns da prestaziun dal chantun e da las vischnancas. 
Da vischnancas e da regiuns 
Flem: Il plan d' areal " 1 :500 Amiez " dals 5 da zercladur 2012 da la vischnanca da Flem vegn approvà. 
La plazza en il territori " Amiez " che sa chatta en il center da Flem Vitg vegn duvrà actualmain sco plazza da parcar e n' ha perquai strusch ina qualitad da vita. 
Il plan d' areal qua avant maun stgaffescha la basa dal dretg da planisaziun per augmentar la valur dal territori. 
Sumvitg: La midada dal plan da zonas " 1 :1000 Cumpadials " dals 10 da matg 2012 da la vischnanca da Sumvitg vegn approvada. 
En connex cun la sanaziun da la chasa da persunas attempadas èsi previs da metter a disposiziun plazzas da parcar supplementaras. 
Per quest intent vegn determinada la zona per edifizis e stabiliments accessorics. 
En connex cun la meglieraziun generala currenta vegn la via tranter la chasa da persunas attempadas e las plazzas da parcar planisadas spustada ed engrondida. 
La via vegn attribuida a la zona da l' ulteriur territori communal. 
Sevgein: La revisiun parziala da la planisaziun locala da la vischnanca da Sevgein dals 30 da matg 2012 vegn approvada. 
Latiers tutga ina revisiun da la lescha da construcziun, nua ch' è vegnida francada la basa per segirar la disponibladad da sulom sco er ina zona d' abitar stgaffida da nov. 
En la vischnanca da Sevgein na datti quasi pli nagin terren da construcziun disponibel. 
Per far frunt a questa mancanza vuless la vischnanca enzonar cun l' adattaziun da la planisaziun locala qua avant maun ina surfatscha da stgars ina mesa hectara. 
La finala vegn la nova senda tranter il vitg e la chasa da scola integrà en il plan general d' avertura " traffic ". 
Tschappina, Urmagn, Flearda, Cazas, Masagn, Tusaun e Seglias: Il project per la correcziun dal curs d' aua da las vischnancas da Tschappina, Urmagn, Flearda, Cazas, Masagn, Tusaun e Seglias per construir rempars en la Nolla vegn approvà. 
Als custs vegn pajada ina contribuziun chantunala da totalmain 102'500 francs. 
Cazas: Il project " Rempars cunter squatschs da naiv en la chavorgia da Purtagn " da la vischnanca da Cazas vegn approvà. 
Als custs vegn garantida ina contribuziun da maximalmain 88'500 francs. 
Tumegl: A la vischnanca da Tumegl vegn garantida ina contribuziun da maximalmain 145'500 francs per il conduct d' aua persa da la serenera da Veulden a l' implant da pumpadi a Giuvaulta. 
Tumein: Il reglament per las zonas da protecziun ed il plan da las zonas da protecziun en la scala 1 :1500 ed 1 :25'000 per las funtaunas da Ried " davant " ed " amez " da la vischnanca da Tumein vegnan approvads. 
Casti-Vargistagn: La nova constituziun da la vischnanca da Casti-Vargistagn dals 31 d' avust 2012 vegn approvada. 
Andeer: La revisiun parziala dals statuts da la " Corporaziun da vischnancas per la chasa da persunas attempadas dal Rain posteriur ( chasa da persunas attempadas e da tgira) " cun sedia ad Andeer vegn approvada. 
La corporaziun porta da nov il num " Corporaziun regiunala da vischnancas dal Rain posteriur per il center da tgira Glienda ". 
regioViamala e regiun Surselva: L' adattaziun dals plans directivs regiunals " Natira e cuntrada " da la regioViamala e da la regiun Surselva per determinar il parc natiral Beverin vegn approvada. 
Il medem mument vegni concludì d' adattar il plan directiv chantunal en il sectur da la cuntrada dal parc natiral regiunal Beverin. 
Mulegns: Il project " Protecziun cunter crudada da crappa Mulegns, H3a via dal Güglia " da la vischnanca da Mulegns vegn approvà. 
Als custs vegn garantida ina contribuziun da maximalmain 296'250 francs. 
Ftan e Scuol: Il plan dal cunfin tranter las vischnancas da Ftan e da Scuol vegn approvà. 
Contribuziuns chantunalas a differentas instituziuns 
Uniun grischuna d' artisanadi e mastergn: A l' uniun grischuna d' artisanadi e mastergn vegn concedida ina contribuziun da maximalmain 219'000 francs per l' exposiziun professiunala " Fiutscher 2012 " che ha lieu a Cuira dals 6 fin ils 11 da november 2012. 
Projects da vias 
La regenza ha approvà 7,4 milliuns francs per lavurs da construcziun sin il suandant traject: 
- via da Tràn: lavurs d' impressari, construcziun nova dal tunnel Plattas 
Eliminar ils effects negativs da la reducziun da las premias
La regenza grischuna ha avert la consultaziun tar ina revisiun parziala da la lescha davart l' assicuranza da malsauns e la reducziun da las premias. 
Tras questa revisiun parziala duain vegnir adattadas las premissas per il dretg da survegnir ina reducziun da las premias. 
Deducziuns fiscalas che n' han betg motivs socials u famigliars na duain avair nagins effects sin il dretg da survegnir ina reducziun. 
Tenor la lescha vertenta davart l' assicuranza da malsauns e la reducziun da las premias ( LARP) vegnan reducidas las premias da las cassas da malsauns, sch' ellas surpassan ina resalva persunala graduada tenor categorias d' entrada. 
L' entrada imputabla correspunda a l' entrada imponibla ch' è decisiva per fixar la tariffa plus 20 pertschient da la facultad imponibla ch' è decisiva per fixar la tariffa. 
Tras questa concepziun da la reducziun individuala da las premias n' han las deducziuns fiscalas betg mo consequenzas per las taglias. Perquai che las deducziuns fiscalas chaschunan in' entrada imputabla pli pitschna, han ellas er ina influenza directa sin il dretg da survegnir ina reducziun da las premias. 
Questa problematica duai vegnir schliada tras ina revisiun parziala da la lescha. 
Deducziuns fiscalas che n' han betg motivs socials u famigliars na duain betg vegnir resguardadas per eruir l' entrada ch' è decisiva per fixar il dretg da survegnir ina reducziun da las premias. 
Concretamain pertutga quai ils pajaments voluntars ad instituziuns da la prevenziun professiunala, las contribuziuns a la prevenziun liada, ils custs per l' administraziun da la facultad tras terzas persunas, las prestaziuns voluntaras ad organisaziuns d' utilitad publica ed ils custs da reparatura d' immobiglias. 
Effect nunintenziunà da l' augment dals imports da facultad libers da taglia sin il dretg da reducziun 
Tras la revisiun parziala da la lescha da taglia per il chantun Grischun – ch' è entrada en vigur il 1. da schaner 2010 e ch' è s' effectuada a partir da l' onn 2011 – èn ils imports libers da taglia vegnids augmentads tar la taglia sin la facultad. 
Quest augment è vegnì fatg oravant tut cun l' intent da render il Grischun pli attractiv sco lieu da domicil per pajataglias bainstants. 
Cunquai che l' entrada ch' è decisiva per fixar il dretg da survegnir ina reducziun da las premias na vegn betg mo calculada sin basa da l' entrada suttamessa a la taglia, mabain er sin basa da la facultad suttamessa a la taglia, sa reducescha la facultad suttamessa a la taglia, perquai ch' ils imports da facultad libers da taglia èn vegnids auzads, ed uschia sa sminuescha er l' entrada ch' è decisiva per fixar il dretg da survegnir ina reducziun da las premias. 
Quest effect nunintenziunà sin il dretg da survegnir ina reducziun da las premias duai medemamain vegnir eliminà. 
La reducziun da las premias na duai betg pli vegnir calculada sin basa dals novs imports da facultad libers da taglia pli auts, mabain puspè sin basa dals imports da facultad libers da taglia che pudevan vegnir deducids avant la revisiun parziala da la lescha da taglia. 
Barbara Janom Steiner en l'iert da glatschers, tar la cursa populara ed en il museum da viafier
La presidenta da la regenza Barbara Janom Steiner realisescha ina seria d' inscunters cun la populaziun grischuna sut il motto " Il Grischun essan nus – la presidenta da la regenza tranter nus ". 
La proxima fin d' emna vegn Janom Steiner a sa trategnair en la Val Puschlav, en la Tumleastga/Val Schons sco er en il Grischun central. 
La seria d' inscunters " Il Grischun essan nus " maina Barbara Janom Steiner las proximas emnas en tut las trais regiuns linguisticas dal chantun. 
Sin il program stattan differentas occurrenzas e scuntradas, ch' èn vegnidas proponidas da la populaziun per ina visita da la presidenta da la regenza. 
Sonda, ils 20 d' october 2012, vegn Janom Steiner a dar in' egliada sin ils mulins da glatsch spectaculars da Cavaglia en il Puschlav. 
Gist en vischinanza da l' iert da glatschers mussa in' exposiziun " Glatschers: ier – oz – damaun ", co che la cuntrada dad oz è sa furmada e tge consequenzas che las midadas dal clima han. 
La visita da la presidenta da la regenza a Cavaglia dura da las 10.00 fin a las 14.00. A las 11.15 è la populaziun envidada cordialmain ad in aperitiv ed ad in inscunter cun Janom Steiner. 
Dumengia, ils 21 d' october 2012, persequitescha Janom Steiner il Transviamala Run &amp; Walk. 
La cursa populara da Tusaun tras la chavorgia da la Viamala fin a Donat na permetta betg mo tensiun, mabain porscha er la pussaivladad per ina baterlada spontana cun la populaziun. 
Cun ina tiba dat Janom Steiner a las 10.00 a Tusaun il signal da partenza per il Transviamala Run. 
Sur mezdi è la presidenta da la regenza preschenta a la festa populara a Donat. 
Là vegn ella a dar a las 13.00 il culp da partenza per la cursa da lumpazis, ina cursa d' obstachels per uffants. 
Er dumengia, ils 21 d' october 2012, visita Janom Steiner il museum da viafier a Bravuogn. 
Il museum a la lingia da l' Alvra da la Viafier retica mussa l' istorgia ed il temp preschent da la construcziun dal la Viafier retica e renda vivibla la fascinaziun per la viafier. 
Er durant la visita a Bravuogn ( a partir da las 15.00) datti la pussaivladad per discurs persunals cun la presidenta da la regenza. 
A las 17.00 ha lieu in aperitiv popular, accumpagnà musicalmain da la societad da musica da Bravuogn. 
Dapli trens en la Val dal Rain grischuna a partir dal december 2013
Cun l' introducziun da la viafier urbana 2013 en il chantun Son Gagl vegnan organisadas da nov bleras colliaziuns da viafier. 
Il chantun Grischun profita da questa occasiun per adattar correspundentamain er las colliaziuns en la Val dal Rain grischuna a la dumonda creschenta. 
A partir dal december 2013 vegn la staziun da Sargans engrondida ad ina staziun centrala ( viafier/bus) cun colliaziuns a las uras cumplainas ed a las mesas uras. 
Las destinaziuns survegnan uschia mintga 30 minutas ina colliaziun dal traffic public che sa cruscha tar la staziun da Sargans cun las ulteriuras colliaziuns d' attatg. 
En coordinaziun cun il chantun Grischun vegn er integrà il traject Cuira – Sargans en quest concept. 
En quest connex vegn il tren regiunal Cuira – Sargans a daventar ina part integrala da la viafier urbana da Son Gagl 2013. 
Quest tren che circulescha ussa mintga ura vegn alura a circular correspundentamain mintga 30 minutas durant las uras las pli dumandadas. 
Questa meglieraziun da la purschida porta a las pendularias ed als pendularis interchantunals tranter Son Gagl/Liechtenstein ed il Grischun dapli e pli sveltas colliaziuns. 
Il medem mument survegn Maiavilla uschia a Sargans ina buna colliaziun al InterCity nonstop per Turitg, a l' express da la Val dal Rain pli svelt per Son Gagl, a las viafiers urbanas en direcziun dal Lai Rivaun resp. da la Val dal Rain ed al Railjet per Salzburg – Vienna. 
Uschia vegn il viadi Maiavilla – Turitg reducì per fin a 6 minutas. 
Grazia ad investiziuns da 150 milliuns francs per il traffic d' auta sveltezza tranter Son Gagl e Sargans e grazia a material rullant nov daventa l' express da la Val dal Rain il medem mument bler pli svelt e vegn prolungà fin a Wil ( SG). 
Uschia sa reducescha il temp da viadi da Cuira a Son Gagl per 11 minutas e da San Murezzan a Son Gagl schizunt per 22 minutas. 
Cun quest pass d' engrondiment a partir dal december 2013 ha il chantun Grischun l' intenziun da laschar circular er il tren regiunal Cuira – Landquart – Maiavilla – Ragaz Bogn – Sargans en il tact da mes' ura. 
Ils proxims onns èn planisadas ulteriuras condensaziuns dal tact tar l' apport ed en il Grischun. 
Uschia vegn l' attractivitad dal traffic public augmentada anc per bler ils proxims onns. 
Mesirar il success turistic cun balanced scorecard
Gievgia, il 1. da november 2012, ha lieu a Cuira in' occurrenza spezialisada davart il tema dal balanced scorecard ( BSC). 
Il sistem da gestiun e da monitoring BSC vegn er applitgà en il turissem grischun. 
A questa occurrenza vegnan persunas da cader e purtaders da decisiuns dal turissem sco er represchentants da las vischnancas infurmads detagliadamain davart l' applicaziun e davart las pussaivladads dal BSC. 
Per manar cun success ina destinaziun turistica na basti ozendi betg pli da sa basar mo sin la statistica da las pernottaziuns. 
Impurtants per cuntanscher la finamira èn er uschenumnads facturs loms sco la cuntentientscha da la clientella, la tgira da la marca ed il dumber da products novs d' ina destinaziun. 
Cun cunvegnas da prestaziun prendan las vischnancas influenza sin las finamiras da plirs onns da las organisaziuns turisticas, n' influenzeschan però betg la realisaziun operativa. 
La refurma dal turissem grischun ha midà marcantamain la moda, co ch' il turissem sa preschenta. 
Suenter che structuras professiunalas èn vegnidas stgaffidas, duai lur effect vegnir mesirà sistematicamain e giuditgà cun agid dal sistem da gestiun e da monitoring BSC. 
Per tut las instituziuns ch' èn responsablas per las prestaziuns turisticas furnescha il BSC ina resumaziun cumpacta da quai che capita entaifer ina regiun turistica. 
Quai stgaffescha confidenza e transparenza, in fatg che ha ina gronda impurtanza per impunder meds finanzials publics. 
Ozendi applitgeschan tut las organisaziuns per la gestiun da destinaziuns ( Engiadina San Murezzan, Engiadina Scuol Samignun, Flem Laax e Tavau Claustra), Grischun vacanzas ed in pèr organisaziuns turisticas regiunalas in BSC. 
Il BSC è in instrument directiv ch' è vegnì sviluppà il cumenzament dals onns 1990 a l' universitad da Harvard ( USA). 
Concerns sco las VFF u la ABB, ma er bleras interpresas pitschnas e mesaunas ( IPM) dovran quest instrument per observar ils andaments da las fatschentas e per adattar lur process a las strategias prendidas en mira. 
Co ch' il BSC vegn applitgà en la pratica 
A chaschun da l' occurrenza spezialisada da gievgia, il 1. da november 2012, a la scola auta da tecnica ed economia SATE a Cuira vegni dà als acturs turistics da las 14.00 a las 17.30 ina survista dal BSC sco instrument directiv, da sias pussaivladads e da ses cunfins. 
A maun d' exempels concrets dal turissem dal Grischun sco er d' interpresas d' ordaifer il turissem vegn preschentada l' applicaziun dal BSC en la pratica. 
Per finir vegn ina gruppa da discussiun a tractar la dumonda " Daventain nus pli cumpetitivs grazia al BSC? 
" 
Questa occurrenza sa drizza a persunas da cader ed a purtaders da decisiuns dal turissem grischun, a represchentants da las vischnancas sco er ad ulteriuras interpresas ed instituziuns che vulan prender per mauns e realisar lur giavischs futurs en moda prospectiva ed orientada a la concurrenza. 
Questa occurrenza spezialisada vegn realisada en il rom da la refurma dal turissem grischun. 
La participaziun è gratuita. 
Il program detaglià plus il talun d' annunzia pon vegnir clamads giu sut http://www.awt.gr.ch. 
Las annunzias pon vegnir drizzadas a l' uffizi per economia e turissem dal Grischun sut il numer da telefon 081'257'30'88 u per e-mail: info@awt.gr.ch. 
Barbara Janom Steiner al podium da l'archiv grischun per la cultura da las dunnas ed al gieu da ballape da Cuira 97
La presidenta da la regenza Barbara Janom Steiner realisescha ina seria d' inscunters cun la populaziun grischuna sut il motto " Il Grischun essan nus – la presidenta da la regenza tranter nus ". 
Venderdi proxim vegn Janom Steiner a sa participar al podium " Quai ch' i dovra è passiun " ( " Was es braucht, ist Herzblut ") da l' archiv grischun per la cultura da las dunnas, e sonda vegn ella a persequitar la partida a chasa dal club da ballape Cuira 97. 
La seria d' inscunters " Il Grischun essan nus " maina Barbara Janom Steiner las proximas emnas en tut las trais regiuns linguisticas dal chantun. 
Sin il program stattan differentas occurrenzas e scuntradas, ch' èn vegnidas proponidas da la populaziun per ina visita da la presidenta da la regenza. 
Venderdi, ils 26 d' october 2012, vegn la presidenta da la regenza Barbara Janom Steiner a sa participar al podium da l' archiv grischun per la cultura da las dunnas. 
Ella discutescha cun interprendidras grischunas davart il tema: " Quai ch' i dovra è passiun ". 
Il podium ha lieu en l' auditori da la banca chantunala grischuna a Cuira. 
Las portas avran a las 18.00. Il podium cumenza a las 18.30 e dura fin ca. las 20.00. La moderatura è Silke Margherita Redolfi, manadra da l' archiv grischun per la cultura da las dunnas. 
Sonda, ils 27 d' october 2012, sa deditgescha ella al sport. 
La presidenta da la regenza Barbara Janom Steiner vegn a cumenzar a las 16.00 il gieu da ballape da Cuira 97 cunter il CB Widnau ed a dar il culp da partenza. 
Durant la partida a chasa dal club da ballape il meglier classifitgà dal Grischun sin la plazza da sport Ringstrasse sa chatta la presidenta da la regenza tranter las aspectaturas ed ils aspectaturs e porscha uschia la pussaivladad per in barat spontan cun la populaziun. 
Lescha da pestga cun differentas novaziuns
La lescha chantunala da pestga duai vegnir cumplettada cun in pèr novaziuns actualas sco er adattada a la lescha federala davart la protecziun dals animals. 
La regenza grischuna ha autorisà il departament da construcziun, traffic e selvicultura dad avrir la consultaziun tar la revisiun parziala da la lescha da pestga. 
La legislaziun chantunala da pestga vertenta è sa cumprovada da princip. 
Cun la revisiun parziala qua avant maun duain però vegnir realisadas pliras novaziuns necessarias ed actualas en il sectur da la pestga. 
Ultra da quai vegn il dretg chantunal da pestga adattà a la legislaziun federala surordinada davart la protecziun dals animals. 
Da nov regla il dretg federal il tractament da peschs e da giombers en ina moda che als correspunda. 
Perquai pon singulas disposiziuns chantunalas vegnir abolidas. 
La procedura da consultaziun dura fin ils 25 da schaner 2013. 
Il sboz cuntegna tranter auter las suandantas novaziuns: 
La limita da vegliadetgna per retrair la patenta da pestga per mez pretsch vegn augmentada a 18 onns. 
Uschia pon er giuvenils da 16 e da 17 onns acquistar la patenta da pestga per la tariffa pli favuraivla. 
Fin ussa valeva quai mo per pestgadras e pestgaders da 14 e da 15 onns. 
In titular da la patenta maioren dastga survegliar fin a dus giuvenils tar la pestga, sch' el è en possess da l' attest davart las enconuschientschas da la materia ( dretg da pestgar sut surveglianza). 
L' attest è ina conferma che la scolaziun da basa necessaria è vegnida fatga e vegn premess per retrair ina patenta d' in onn ( da nov d' ina stagiun) u d' in mais. 
Pestgond dastga il pestgader entrar guatond en las auas, il scumond general da guatar vegn abolì en il chantun Grischun. 
La regenza po però restrenscher localmain e temporarmain il dretg d' entrar guatond en il letg dal flum per pestgar. 
Da nov pon vegnir determinadas auas d' exercizi che servan exclusivamain a la scolaziun ed a la furmaziun supplementara da pestgaders giuvens e novs. 
Il chantun na sustegna betg mo mesiras per meglierar las cundiziuns da viver dals peschs e dals giombers, mabain da nov er per promover la pestga. 
Per l' indemnisaziun d' intervenziuns tecnicas en las auas è – ultra da la reducziun da la productivitad da las auas da peschs – decisiva da nov er la sminuziun dal spazi da viver dals animals d' aua. 
Betg midadas na vegnan las taxas per la patenta da pestga. 
Il pli tard il cumenzament da l' onn 2014 – sche la revisiun parziala da la lescha da pestga entra probablamain en vigur – duain las taxas però vegnir augmentadas en la dimensiun da la chareschia ch' è s' accumulada dapi l' onn 2002. Infurmaziun: 
La lescha chantunala da pestga duai vegnir cumplettada cun in pèr novaziuns actualas sco er adattada a la lescha federala davart la protecziun dals animals. 
La revisiun totala da la lescha per promover il svilup economic va en consultaziun
La finamira suprema per promover il svilup economic è quella da rinforzar permanentamain la capacitad da concurrenza e d' innovaziun dal Grischun sco spazi da viver e da lavurar. 
Per cuntanscher questa finamira ha la regenza – en renconuschientscha da las novas sfidas e per ademplir ina incarica dal cussegl grond – deliberà per la consultaziun il sboz d' ina revisiun totala da la lescha per promover il svilup economic en il chantun Grischun. 
Il sboz cuntegna intginas novaziuns, cun las qualas ins vul tegnair quint da la concurrenza pli intensiva tranter ils lieus e da las pretensiuns augmentadas envers ina politica cumplessiva per il svilup economic dal chantun. 
Il chantun procura ch' i stettian a disposiziun surfatschas destinadas a l' economia 
Da nov duai il chantun survegnir la pussaivladad da s' acquistar bains immobigliars en lieus d' ina impurtanza strategica. 
En la concurrenza tranter ils lieus per obtegnair interpresas interessantas sco er per sviluppar l' economia indigena pon surfatschas che stattan spert a disposiziun esser in avantatg decisiv. 
L' acquist da proprietad funsila tras il chantun – en il senn d' ina politica funsila precauta, activa e da lunga durada – duai permetter d' engrondir interpresas existentas e da domiciliar interpresas novas e novs furniturs da prestaziuns turisticas. 
In post da contact central e proceduras coordinadas 
Interpresas existentas e novas vulan pudair sa drizzar ad in post da contact central en il chantun che s' occupa da lur giavischs, che las sustegna cun cussegls e che represchenta la tenuta dal chantun en general. 
Da nov metta il chantun a disposiziun in unic post da contact che fa la coordinaziun tranter ils differents purtaders chantunals da decisiuns e che represchenta quels vers anor. 
Projects extraordinaris vegnan coordinads sin plaun interdepartamental. 
Per dapli qualitad en il turissem 
En il futur duai la promoziun da projects d' alloschament survegnir dapli impurtanza. 
Projects d' hotels duain, er cumplementarmain a la finanziaziun tras la societad svizra da credit d' hotel ( SCH), pudair vegnir sustegnids cun tut las mesiras da promoziun. 
L' accent sto vegnir mess sin l' augment da la qualitad ( p.ex. midar ad ina classa da stailas pli auta) e sin il rinforz da las destinaziuns turisticas. 
Projects d' infrastructura ston vegnir concepids sin plaun regiunal ed esser necessaris per l' entira economia sco er gidar a sviluppar il turissem regiunal. 
Ultra da quai vegn mantegnida er vinavant la promoziun da las infrastructuras e da las occurrenzas turisticas. 
La promoziun da manaschis singuls resta impurtanta 
Per interpresas da producziun e per servetschs favuraivels a la producziun è decisiva – en connex cun in' evaluaziun dals lieus – la pussaivladad d' ina promoziun da manaschis singuls. 
Quest instrument da promoziun vegn applitgà en differents chantuns, dentant er sin plaun internaziunal. 
Per ch' il Grischun haja vinavant schanzas resp. las medemas schanzas en la concurrenza per interpresas, dat il chantun er en il futur la prioritad a la promoziun da manaschis singuls. 
Garanzias supplementaras èn pussaivlas 
Oz han interpresas pitschnas e mesaunas ( IPM) la pussaivladad da dumandar ina garanzia tar l' associaziun da garanzia da la Svizra da l' ost ( OBTG). 
La summa maximala da garanzia da la OBTG importa 500'000 francs e na tanscha dentant betg en singuls cas. 
Da nov duain las IPM vegnir sustegnidas cun garanzias supplementaras chantunalas, sco ch' i vegn fatg er en auters chantuns. 
Ina garanzia supplementara importa maximalmain 50 pertschient ubain 250 000 francs. 
La capacitad d' innovaziun ed il transfer da savida vegnan meglierads 
Projects innovativs per perscrutar e per sviluppar products, process e servetschs sco er instituziuns da perscrutaziun duain vegnir sustegnids er vinavant. 
Da nov pon vegnir promovids la constituziun ed il manaschi da raits da cumpetenza sco er projects en il sectur dal transfer da savida e da tecnologia. 
Per meglierar la collavuraziun tranter las scolas autas e las interpresas pon ultra da quai vegnir pajadas contribuziuns en furma da schecs d' innovaziun ( en il cas singul maximalmain 10'000 francs). 
Vischnancas e regiuns fermas 
Ultra dal chantun creeschan er las vischnancas bunas cundiziuns da basa per in' economia productiva e duraivla e promovan activamain l' economia. 
Il chantun po promover projects da vischnancas, en spezial tals che gidan a rinforzar ils centers regiunals. 
Ultra da quai sustegna il chantun il svilup regiunal, en spezial il management regiunal cun maximalmain sis sviluppadras regiunalas e svilppaders regiunals situads en las regiuns. 
Il parlament decida davart ils meds finanzials 
La realisaziun da las mesiras da promoziun dependa essenzialmain da las resursas finanzialas e persunalas che stattan a disposiziun. 
Ultra d' intensivar ils instruments vertents sin ils champs alloschament ed innovaziun prevesa il sboz da la lescha novas mesiras sco garanzias supplementaras u la promoziun da projects communals. 
Il cussegl grond vegn a fixar annualmain il preventiv respectiv. 
Remartga ed agiunta: 
La consultaziun dura fin ils 25 da schaner 2013. 
Ils documents da consultaziun pon vegnir consultads sut / ( /RM/publicaziuns/Consultaziuns/Seiten/Laufende.aspx). 
L'analisa dal DNA na scuvra betg il misteri davart Jörg Jenatsch
L' analisa dal DNA vi dal skelet presumtiv da l' erox grischun da la libertad Jörg Jenatsch n' ha betg purtà la tschertezza absoluta davart l' identitad dal mort. 
La gruppa da perscrutadras e perscrutaders internaziunala dal servetsch archeologic dal Grischun, da l' universitad Demokrit da la Trachia sco er da l' universitad da Turitg parta dentant sin basa da differents indizis dal fatg che effectivamain Jörg Jenatsch è sepulì en la catedrala da Cuira. 
Il colonel Jörg Jenatsch ( 1596 – 1639), in dals manaders da las truppas grischunas en la Guerra da trent' onns, è vegnì mazzà durant il tschaiver l' onn 1639 e sepulì en la catedrala da Cuira. 
L' onn 1959 è il skelet probabel da Jörg Jenatsch vegnì exhumà per l' emprima giada ed examinà scientificamain. 
Ils resultats da lezzas uras n' èn dentant mai vegnids publitgads. 
Dapi 1 onn evaluescha il servetsch archeologic dal Grischun cun il sustegn da scienziadas e scienziads da las universitads da Turitg, da Berlin, da Kiel e da la Trachia il cuntegn da questa fossa. 
La fossa probabla da Jörg Jenatsch è vegnida averta da nov il mars 2012. 
" Nus avain tranter auter vulì verifitgar l' identitad dal skelet cun agid da novas metodas da l' analisa genetica ", ha declerà l' archeolog chantunal dal Grischun Thomas Reitmaier. 
Trais descendents che vivan e che derivan da la lingia masculina directa da la parentella da Jörg Jenatsch, han surdà emprovas da la mucosa da la bucca per cumparegliar lur DNA cun quella dal skelet. 
Cunquai ch' il DNA che cuntegna il cromosom Y vegn transmess tal e qual dal bab al figl, stuessan ils descendents da Jenatsch avair il medem muster da cromosoms sco il skelet. 
Conservà DNA antic 
Tar l' analisa d' emprovas archeologicas stoi vegnir garantì ch' il DNA extratg e savens fermamain fragmentà derivia effectivamain dal material examinà e ch' el na saja betg vegnì contaminà cun DNA modern. 
Il DNA da parts da l' oss da la coissa sco er d' in molar è vegnì examinà en il center per medischina evoluziunara da l' institut d' anatomia da l' universitad da Turitg. 
" Il DNA ch' ins ha extratg era fermamain degradà. 
Nus avain tuttina pudì far analisas geneticas ", ha ditg la biologa moleculara Cordula Haas da l' institut per medischina legala da l' universitad da Turitg, nua che las emprovas èn er vegnidas examinadas. 
Per examinar la parentella da Jörg Jenatsch cun ils descendents masculins da ses basat èn vegnidas controlladas caracteristicas dal cromosom Y, ils uschenumnads Y-STRs ( short tandem repeats) ed ils Y-SNPs ( single nucleotide polymorphisms). 
Ils 22 Y-SNPs controllads eran identics tant tar ils trais descendents sco er tar il skelet. 
Quest muster da Y-SNP datti dentant savens en l' Europa centrala. Perquai n' è il resultat betg fitg expressiv. 
Ils Y-STRs han mussà resultats identics tar ils descendents. 3 da 23 Y-STRs controllads eran differents tar il skelet. 
L' evaluaziun biostatica davart la probabilitad da parentella n' ha betg dà in resultat persvadent. 
" Cun examinaziuns geneticas n' avain nus pia betg pudì cumprovar cumplainamain l' identitad dal skelet ", ha ditg Cordula Haas. 
Buns indizis 
Restar restan quels indizis che han pudì vegnir consultads per identifitgar la bara gia avant l' analisa genetica. 
Tenor l' infurmaziun da Christina Papageorgopoulou, l' antropologa directiva dal project, sa tracti tar il skelet masculin d' in individi creschì d' ina vegliadetgna matura – pia pli vegl che 40 onns e pli giuven che 60 onns. Quai constess per Jenatsch ch' è vegnì assassinà cun 43 onns. 
Ultra da quai èsi fitg probabel che las fracturas ch' èn vegnidas constatadas vi da la chavazza dal skelet han chaschunà la mort da la persuna. 
Er quest indizi correspunda a la mort da Jenatsch ch' è vegnida chaschunada evidentamain tras culps cun la sigir sin il chau. 
Ultra da quai identifitgescha la vestgadira il mort sco ina persuna ritga betg clericala che ha vivì il 17avel tschientaner. 
E la finala correspunda il lieu da sepultura ad ina funtauna contemporana, tenor la quala Jenatsch è vegnì sepulì en la catedrala da Cuira sut l' orgla. 
" Tut en tut buns indizis ", è il facit dal manader dal project Manuel Janosa. 
" Cun gronda probabilitad dastgain nus supponer che quai è la fossa da Jörg Jenatsch. 
" 
Fotografias agiuntadas: 
Illustraziun 1: 
Exhumaziun dal skelet la primavaira 2012. 
Christina Papageorgopoulou, l' antropologa directiva da l' exhumaziun, declera al manader dal project Manuel Janosa sias emprimas impressiuns da la chavazza chattada. 
Illustraziun 2: 
Natalia Shved dal center per medischina evoluziunara da l' universitad da Turitg ( a sanestra) e Christina Papageorgopoulou retiran emprovas da la fossa averta. 
Illustraziun 3: 
/DE/Medien/Mitteilungen/MMStaka/Dokumente2012/Bild_3.JPG 
En il labor dal center per medischina evoluziunara da l' universitad da Turitg vegn fatga ina soluziun d' extracziun per in' emprova dal DNA. 
Illustraziun 4: 
L' analisa dal DNA en l' institut per medischina legala da l' universitad da Turitg. 
Communicaziun da la regenza dals 25 d'october 2012
La regenza grischuna ha prendì posiziun davart l' ordinaziun tar la lescha federala davart la perscrutaziun vi da l' uman. 
Ultra da quai è ella sa fatschentada cun differentas fatschentas da vischnancas e da regiuns. 
La regenza beneventa ina regulaziun unitara per la perscrutaziun vi da l' uman 
Tras l' ordinaziun tar la lescha federala davart la perscrutaziun vi da l' uman ( LPU) duai quest gener da perscrutaziun vegnir reglà en moda unitara e cumplessiva. 
En il chantun Grischun vegn fatga perscrutaziun vi da l' uman mo en ina dimensiun fitg modesta. 
Correspundentamain è il chantun pertutgà mo a l' ur da quest project. 
Tenor l' avis da la regenza grischuna èsi correct da professiunalisar l' examinaziun da las pretensiuns eticas envers projects da perscrutaziun. 
Las regulaziuns previsas intervegnan dentant en la libertad organisatorica chantunala d' enfin ussa, engrevgeschan per part in engaschament raziunal dal persunal e creeschan in squitsch da termins nunnecessari. 
Qua beneventass la regenza intginas adattaziuns. 
Plinavant manca ina fasa transitorica che permetta d' introducir las mesiras novas previsas. 
Plinavant duess la finanziaziun da la cuminanza da lavur da las cumissiuns d' etica ( CLCE) vegnir reglada explicitamain. 
Da vischnancas e da regiuns 
Schluein: A la corporaziun d' aua Foppa en la vischnanca da Schluein vegn garantida ina contribuziun da maximalmain 233'628 francs al plan da mesiras " Investiziuns a partir da l' onn 2010 " da la serenera Foppa. 
Trin: Il carnet d' obligaziuns dals 25 da schaner 2012 per il 1. stgalim da l' examinaziun ecologica per il project da concessiun " Engrondiment da l' ovra electrica Pintrun " vegn approvà cun tschertas cumplettaziuns e cundiziuns. 
Tinizong-Rona: La concessiun dals dretgs da las auas che la vischnanca da Tinizong-Rona ha surdà ils 26 da mars 2010 vegn approvada cun intginas midadas. 
Projects da vias 
La regenza ha approvà 1'900'000 francs per lavurs da construcziun sin il suandant traject: 
- via da Samignun: lavurs d' impressari, punt dal Schergenbach, Mulin da Spiss 
Stipendis d'atelier dal chantun Grischun 2013
Il chantun Grischun publitgescha dus stipendis d' atelier a Vienna per profilar pli fitg las prestaziuns culturalas. 
L' atelier d' abitar ( 2,5 stanzas) sa chatta al " Bauernmarkt 9 " a Vienna, en proxima vischinanza dal dom da s. 
Steffan. – francs vi dals custs da viver. 
La dimora dura per regla mintgamai tschintg mais ( 1. da favrer 2013 fin ils 30 da zercladur 2013 / 1. d' avust 2013 fin ils 31 da december 2013). 
Da candidar èn envidads artistas professiunalas ed artists professiunals ch' èn domiciliads dapi almain dus onns en il chantun Grischun u che demussan tras lur tematica e tras lur lieu da lavur ina stretga colliaziun cun la cultura dal Grischun. 
Plinavant èn admess a la candidatura artistas ed artists ch' èn burgais dal chantun Grischun u ch' èn stads domiciliads pli baud durant almain ventg onns en il chantun Grischun. 
Las annunzias èn pussaivlas per tut las spartas e n' èn betg liadas a la vegliadetgna. 
Il termin d' annunzia dura fin ils 30 da november 2012 ( data dal bul postal). 
Ils documents d' annunzia sco er infurmaziuns survegnis Vus sut la suandanta adressa: Promoziun da la cultura dal Grischun, Armon Fontana, Loëstrasse 26, 7000 Cuira tel. +41 ( 0) 81'257'48'02, e-mail armon.fontana@afk.gr.ch internet: http://www.kfg.gr.ch. 
Malans: In sutpassadi e blers profitaders
Ina barriera dischagreabla e malempernaivla per la populaziun da Malans fa plazza ad in sutpassadi modern da la via chantunala. 
Cun separar la via ed ils binaris po vegnir eliminada la ristga restanta ch' i dettia accidents tranter ils vehichels sin via e quels sin ils binaris, ed il traffic po vegnir armonisà en general. 
Vi da quest project da 7,5 milliuns francs èn sa participads il chantun, la Viafier retica ( VR) e la vischnanca da Malans. 
L' inauguraziun communabla ha lieu oz en il rom d' ina festa en preschientscha da la populaziun dal vitg. 
In sutpassadi cun il caracter da win-win per la vischnanca da Malans... 
L' avertura dal nov sutpassadi da la via è in term impurtant en l' istorgia da Malans. 
Finalmain èn passads ils temps da spetga per part lungs e malempernaivels davant la barriera serrada, e – sco effect secundar bainvegnì – pon en l' avegnir vegnir excludidas situaziuns privlusas en il sectur dals binaris. 
En il futur cuntanschan er vehichels d' urgenza sco l' ambulanza ed ils pumpiers il vitg da Malans senza retard, e la stabilitad da l' urari dals curs dals autos da posta vegn meglierada cleramain. 
In grond plaschair ha pia la presidenta communala Anita Thürer-Rohrer: " Oz festegiain nus il resultat d' ina collavuraziun effizienta tranter ils trais partenaris chantun, Viafier retica e vischnanca! 
" Il plaschair ha anc auters motivs: Quasi sco effect secundar bainvegnì ha la vischnanca da Malans realisà – ensemen cun il nov sutpassadi – er anc dus ulteriurs projects, numnadamain la via d' avertura al territori d' abitadi " Stampfacker " sco er la sanaziun dal " Mühlbach ". 
Ultra da quai ha la radunanza communala gia permess da construir in sutpassadi per pedunas e peduns sco er per velos al lieu da la barriera existenta. 
...e per la Viafier retica 
Er il president dal cussegl d' administraziun da la Viafier retica Stefan Engler vesa in potenzial da privel sin las vias cun barrieras. 
Cunzunt a Malans cruschava ina via fermamain frequentada binaris cun vaira bler traffic. 
Il tact da mesa ura ch' è previs per il Partenz avess senza dubi anc engrevgià questa situaziun. 
Ils temps da barriera serrada fissan sa prolungads anc ina giada e pia er ils temps da spetga malempernaivels. 
Engler: " Ina segirezza absoluta cunter incaps cun vehichels sin via e cun tals sin ils binaris garantescha mo la separaziun dals dus sistems da traffic. 
En quest senn beneventain nus la realisaziun communabla dal sutpassadi da la via ". 
Engler accentuescha dentant er, ch' i saja stà pussaivel da schliar optimalmain la situaziun da traffic a Malans mo grazia a la collavuraziun colleghiala tranter la vischnanca, il chantun e la Viafier retica. 
Sut quest puntg da vista haja il project realisà in caracter exemplaric, di Engler. 
Investì passa 7 milliuns en moda duraivla 
Suenter l' approvaziun dal project tras il chantun e suenter la procedura d' exposiziun è vegnida fatga l' emprima badigliada ils 17 d' october 2011. 
Suenter in temp da construcziun da bunamain in onn po il sutpassadi vegnir inaugurà – sco previs – oz, ils 27 d' october 2012, en preschientscha da bleras abitantas e da blers abitants. 
Ils custs da 7,5 milliuns francs per il nov sutpassadi vegnan surpigliads en moda colleghiala da la Viafier retica, dal chantun e da la vischnanca da Malans. 
La nova " Stampfackerstrasse " sco er la sanaziun dal " Mühlbach " vegnan finanziadas da la vischnanca, il sutpassadi per velos sco er per pedunas e peduns al lieu da la barriera existenta vegn finanzià da la vischnanca e da la Viafier retica. 
Cun quest project poi vegnir cumenzà probablamain l' onn 2013. 
La regenza engrazia al Padrinadi per vischnancas da muntogna
Oz è la regenza grischuna sa scuntrada cun represchentantas e represchentants dal Padrinadi per vischnancas da muntogna. 
L' inscunter ha exprimì la stima e l' engraziament dal chantun ed è en spezial er stà in barat d' infurmaziuns. 
L' onn da guerra 1940 han ils medis conjugals Olga e Paul Cattani e trais auters iniziants fundà in' uniun che sa numna oz Padrinadi svizzer per vischnancas da muntogna. 
Ils conjugals Cattani avevan persunalmain stretgas relaziuns cun il chantun Grischun. 
Fin al di dad oz exista ina stretga collavuraziun. 
Passa 100 vischnancas, corporaziuns ed associaziuns grischunas han survegnì ils ultims onns e decennis prestaziuns da sustegn voluminusas ed han uschia pudì realisar numerusas ovras d' infrastructura necessarias, senza ch' ils custs restants hajan chaschunà grevezzas exorbitantas. 
Tras l' intermediaziun dal Padrinadi èn er naschidas intginas dunsainas da padrinadis fixs tranter vischnancas muntagnardas grischunas e vischnancas da la Bassa. 
Cun il temp è sa sviluppada ina spessa rait da relaziuns tranter la muntogna e la Bassa. 
" La rait da relaziuns è indispensabla per la chapientscha vicendaivla entaifer nossa cuminanza federala ", è persvadida la presidenta da la regenza Barbara Janom Steiner. 
Passa 50 milliuns francs en 10 onns 
Ils ultims 10 onns ha il Padrinadi svizzer per vischnancas da muntogna pajà passa 50 milliuns francs a vischnancas, a corporaziuns ed ad associaziuns en il chantun Grischun. 
Sco segn da stima e d' engraziament ha la regenza grischuna envidà il comité presidial dal Padrinadi e la manadra da fatschenta ad in inscunter a Cuira. 
Quest inscunter cuminaivel n' ha betg mo exprimì la stima, mabain è en spezial er stà in barat d' infurmaziuns vicendaivel. 
La regenza ha infurmà davart ils svilups en il rom da la refurma da vischnancas e dal territori, da la gulivaziun da finanzas sco er dal rendaquint ( model armonisà da contabilitad per preventivs publics 2 [ MAC2]). 
En num da numerusas vischnancas sustegnidas ha la presidenta da la regenza Barbara Janom Steiner engrazià per la solidaritad ch' è adina puspè vegnida demussada. 
Hans Hofmann, il president dal Padrinadi per vischnancas da muntogna, ha guardà enavos cun satisfacziun sin ina collavuraziun zunt fritgaivla cun il chantun Grischun. 
Il comité presidial dal Padrinadi svizzer per vischnancas da muntogna sa cumpona dal president Hans Hofmann, anteriur cusseglier dals chantuns, dal vicepresident dr. Martin Haas, da dr. Riccardo Jagmetti, professer ed anteriur cusseglier dals chantuns, sco er da Rolf Binder, anteriur cumandant da corp. 
Manadra da fatschenta è Barbla Graf ch' è oriunda da l' Engiadina bassa. 
A l' inscunter è er sa participà il commember da la suprastanza ed anteriur cusseglier federal dr. Hans-Rudolf Merz. 
La regenza engrazia al Padrinadi per vischnancas da muntogna
Bunas chatschas da chamutschs e da chavriels han procurà per chatschadras e chatschaders per gronda part cuntents, malgrà che la chatscha da tschiervs è stada plitost sut la media. Tranter las regiuns datti dentant differenzas. 
Per ademplir la planisaziun da la chatscha è ina chatscha speziala da tschiervs necessaria en bunamain tut las regiuns, ina chatscha speziala da chavriels dovri mo pli en ina dimensiun fitg restrenschida. 
Ils gronds effectivs da selvaschina ston vegnir adattads a la capacitad da lur quartiers d' enviern. 
L' onn 2012 n' hai strusch dà naiv durant il mais da chatscha auta settember. 
Savens dentant han plievgia, tschajera e favugn impedì d' ir a chatscha. 
Perquai che las pastgiras d' atun eran per gronda part verdas, èn las cundiziuns da pavel en ils asils da selvaschina ed en il parc naziunal svizzer stadas bunas. Tenor l' experientscha ha quai medemamain consequenzas negativas per l' intervenziun en las populaziuns da tschiervs. 
En la cumparegliaziun da plirs onns han ins stuì registrar ina chatscha da tschiervs plitost sut la media, entant che la chatscha da chavriels e da chamutschs ha gì buns resultats. 
5477 persunas, vul dir 165 chatschadras e 5312 chatschaders, èn sa participadas a la chatscha auta grischuna 2012. 
Chatscha da tschiervs: cundiziuns betg idealas, sajettà memia paucs animals 
Cun 2823 tschiervs sajettads durant la chatscha auta grischuna è vegnì cuntanschì mo in resultat sut la media. 
Il dumber da tschiervs sajettads variescha dentant da regiun a regiun. 
Cun excepziun da la Bregaglia n' èn ils plans da prelevaziun betg vegnids ademplids en il chantun. Las relaziuns da vegetaziun ch' eran il settember anc sco durant la stad, il fatg ch' il temp da copulaziun ha cumenzà pli tard e relaziuns disfavuraivlas da l' aura èn ils motivs ils pli impurtants ch' il dumber da tschiervs sajettads è bunamain dapertut sut la media. 
Tar las excepziuns positivas tutgan las vals grischunas dal sid, la Tumleastga e la regiun da Valragn. 
Cun passa 1548 taurs-tschierv en cumparegliaziun cun 1275 vatgas-tschierv è la relaziun tranter ils animals sajettads masculins e feminins pli equilibrada che auters onns. 
Ils effectivs da tschiervs vegnan regulads en emprima lingia sur la part feminina da la populaziun resp. sur la prelevaziun d' animals feminins. 
Tras la chatscha d' atun duai vegnir fatga l' intervenziun necessaria tar ils animals feminins tut tenor il basegn regiunal. 
Chatscha da chavriels surprendentamain buna 
Suenter las navadas da l' ultim enviern en il Grischun dal nord po il resultat da la chatscha da chavriels vegnir designà sco surprendentamain bun. 
Cun 1501 bucs-chavriel sajettads è il resultat bain in pau mender che l' onn passà. Las bundant 1000 chauras-chavriel sajettadas signifitgeschan in resultat levamain meglier che l' onn 2011. 
Ina clera differenza da qualitad sa mussa tar la furma da las trofeas. 
Suenter in enviern miaivel èn vegnids sajettads en il Grischun dal sid bucs-chavriel ferms. Tut auter è quai stà en il Grischun dal nord. 
En 11 da 27 regiuns resp. regiuns parzialas sto il dischequiliber tar la relaziun tranter animals masculins e feminins anc vegnir cumpensà tras la chatscha d' atun. 
Ils dus ultims dis da chatscha èn vegnids sajettads en Engiadina 25 ansiels-chavriel. 
En las regiuns Sur Funtauna Merla ( Engiadin' ota), Zernez-Ardez e Val Müstair n' è ina chatscha d' atun sin chavriels betg necessaria. 
Buna chatscha da chamutschs 
Cun bundant 3000 chamutschs èn vegnids sajettads cleramain dapli animals che l' onn precedent. 
Uschia èn vegnids sajettads quasi tants animals sco planisà. 
La protecziun supplementara da la chaura-chamutsch durant quatter dis da chatscha è bain vegnida crititgada da numerus chatschaders, ha dentant gidà a limitar l' intervenziun en ils effectivs da chamutschs. 
Quai è stà l' intenziun, cunquai ch' ins ha observà durant ils ultims 20 onns ina reducziun dals effectivs da chamutschs en numerusas regiuns dal chantun. 
Tras questa strategia da chatscha precauta duai vegnir evità ch' er la chatscha chaschunia in svilup negativ dals effectivs da chamutschs. total 
4834 ( 5060) Ils gronds effectivs da tschiervs e da chavriels pretendan ina realisaziun consequenta da la planisaziun da la chatscha 
Perquai ch' il dumber da tschiervs sajettads sa chatta sut la media, dovri en bunamain tut las regiuns dal chantun ina chatscha d' atun sin tschiervs. 
Grondas chatschas d' atun èn ina giada dapli necessarias en ils conturns dal parc naziunal svizzer. 
Il plan da prelevaziun da la proxima chatscha d' atun è bain pli aut ch' ils ultims 5 onns, dentant pli bass ch' ils onns 2004 e 2006. 
En pliras regiuns è il plan da prelevaziun da chavriels vegnì ademplì gia durant la chatscha auta. 
Tar il chavriel sa concentreschan las intervenziuns anc necessarias oravant tut sin ils territoris da l' ost dal chantun. 
Cuntrari als chamutschs ed als capricorns han ils effectivs da tschiervs e da chavriels ina gronda rata da reproducziun. 
L' effectiv da primavaira da questas duas spezias crescha annualmain per bundant in terz fin l' atun. 
Per il tschierv signifitgescha quai in augment annual da var 5000 animals. 
D' ina dimensiun correspundenta sto esser il dumber d' animals sajettads per cuntanscher almain ina stabilisaziun dals effectivs da tschiervs en il chantun. 
La chatscha d' atun vul adattar ils effectivs da selvaschina a lur quartiers d' enviern. 
Uschia vegn realisada la mesira da tgira la pli impurtanta, numnadamain d' adattar la grondezza dals effectivs da selvaschina a la capacitad da lur spazi da viver. 
En la Mesolcina vegnan er sajettads portgs selvadis durant la chatscha d' atun. 
Per la chatscha d' atun èn s' annunziads 2400 chatschadras e chatschaders che adempleschan ina incumbensa impurtanta cun adattar ils effectivs da selvaschina a lur quartiers d' enviern. 
Cun ina chatscha consequenta pon vegnir reducidas las perditas tras selvaschina disgraziada durant l' enviern. 
Plinavant vegnan sminuids resp. impedids donns vi dal guaud e vi da culturas agriculas. 
Communicaziun da la regenza dal 1. da november 2012
La regenza grischuna lascha sclerir detagliadamain l' opziun d' ina polizia unitara. 
Per quai ha ella installà ina gruppa directiva. 
Plinavant ha la regenza approvà in nov center administrativ regiunal a Landquart. 
L' incumbensa per in rapport davart ina polizia unitara è dada 
La regenza lascha sclerir ils avantatgs ed ils dischavantatgs da l' installaziun d' ina polizia unitara per il chantun. 
Ella ha incumbensà il departament da giustia, segirezza e sanadad da preschentar in rapport en chaussa fin la fin da l' onn 2013 resp. per il cumenzament da l' onn 2014. 
Per quai vegn nominada ina gruppa directiva cun il cusseglier guvernativ Christian Rathgeb, Walter Schlegel, cumandant da la polizia chantunala, sco er Mathias Fässler, secretari dal departament da giustia e polizia. 
Per lur lavur vegn la gruppa directiva er a consultar represchentants da las vischnancas, per exempel da la citad da Cuira. 
La regenza aveva annunzià quest proceder gia en il rapport da polizia 2010. 
En ses rapport era la regenza arrivada da quel temp a l' avis ch' ina polizia unitara saja da princip da prender en mira a vista mesauna. 
Ella era sa resalvada da pussibilitar excepziuns per vischnancas ( p.ex. per la citad da Cuira) cun polizistas e polizists scolads. 
La soluziun cun ina polizia unitara pretendia però ulteriurs scleriments. 
Quellas vegnan ussa fatgas da la gruppa directiva sut la batgetta dal schef dal departament da polizia Christian Rathgeb. 
Actualmain existan en il Grischun a medem temp polizias communalas e la polizia chantunala. 
Las vischnancas pon però – cunter indemnisaziun – surdar lur cumpetenzas polizialas a la polizia chantunala. 
18 vischnancas profitan actualmain en differentas dimensiuns dals servetschs da la polizia chantunala ch' èn reglads en in contract. 
Var 50 vischnancas han agens organs da polizia ( polizists communals u contracts cun servetschs da segirezza). 
Tut las ulteriuras vischnancas n' han ni organs da polizia ni in contract cun la polizia chantunala. Qua exequeschan ils commembers da la suprastanza communala las incumbensas polizialas. 
En cas da basegn intervegn per regla la polizia chantunala. 
Landquart survegn in nov center administrativ tar la staziun 
A Landquart vegn mess en pe in center administrativ regiunal cun 42 plazzas da lavur. 
La regenza ha approvà il nov center administrativ che sa basa sin la strategia chantunala d' immobiglias. 
La finamira da la strategia chantunala d' immobiglias è quella da realisar en l' entir Grischun tut en tut nov centers regiunalas en lieus che furman gia ussa centers administrativs. 
Gia en funcziun èn ils centers a Glion, a Roveredo ed a Tusaun. 
A Landquart vegnan ils quatter servetschs chantunals polizia chantunala, servetsch social, servetsch psicologic da scola sco er inspecturat da scola e da scolina da l' uffizi per la scola populara ed il sport unids en quest nov center administrativ. 
Il nov edifizi vegn construì directamain sper la staziun da Landquart en in lieu fitg bain accessibel e central. 
Cun las lavurs da construcziun vegni cumenzà probablamain la primavaira 2013. 
Proprietaria da quest edifizi è la Viafier retica ( VR). Il chantun vegn a prender en locaziun las localitads per quests quatter servetschs chantunals. 
Dapli daners per l' agid a manaschis agriculs 
Il chantun augmenta ses emprest da daners a l' associaziun grischuna per credits a l' agricultura ( ACA) per 400'000 francs a var 2,25 milliuns francs. 
En quest connex sa tracti d' ina cuntraprestaziun chantunala per ina contribuziun federala da la medema autezza. 
La ACA po conceder a gestiunarias ed a gestiunaris da manaschis purils agids finanzials en furma d' emprests da daners senza tschains per metter en urden difficultads finanzialas senza culpa, per substituir emprests da daners cun tschains existents ( conversiun dals debits) u per facilitar la liquidaziun dal manaschi. 
Ils ultims onns è il basegn per agids a manaschis agriculs creschì cuntinuadamain. 
Il motiv principal è in program da conversiun dals debits che pussibilitescha als manaschis agriculs da substituir debits tschainsibels fin a 50 pertschient da la valur da rendita ( per gronda part ipotecas e credits privats). 
Ma er stretgas finanzialas pervia da divorzis u pervia da l' entrada d' in genitur u dals geniturs en ina chasa da persunas attempadas e da tgira datti adina pli savens. 
Il volumen da credit da la ACA è s' augmentà uschia dapi l' onn 2004 da var 2,8 milliuns francs a 4,9 milliuns francs ( stadi la fin da l' onn 2011). 
L' Ovra Russein SA vegn fundada 
La regenza ha approvà ils documents da fundaziun da l' Ovra Russein SA ( ORU). 
Sco gia communitgà il cumenzament da l' onn sa participescha il chantun cun 10 pertschient vi da la nova societad d' ovras electricas ( /RM/medias/communicaziuns/MMStaka/2012/Seiten/2012012601.aspx). 
Quella giada èn er vegnidas approvadas la nova concessiun dal dretg da las auas sco er la nova renunzia al return dals implants. 
Da vischnancas e da regiuns 
Bravuogn: La revisiun parziala da la lescha da construcziun da la vischnanca da Bravuogn, concludida ils 22 da favrer 2012, vegn approvada cun resalvas. 
Cun la revisiun parziala è il schema da zonas concernent la zona d' abitar e da mastergn en il territori da Runs vegnì midà per part. 
Tavau e Claustra-Serneus: Il plan dal cunfin tranter las vischnancas da Tavau e da Claustra-Serneus vegn approvà. 
Stussavgia: La lescha da taglia dals 23 d' avust 2012 da la vischnanca da Stussavgia ( da nov per il 1. da schaner 2013) vegn approvada. 
Riein: La revisiun parziala da la lescha da taglia da la vischnanca da Riein dals 10 da zercladur 2010 vegn approvada. 
La revisiun pertutga la taglia sin midada da maun. 
Occasiuns spezialas al di svizzer da l'archiv a Cuira
Sonda, ils 3 da november 2012, è il di svizzer da l' archiv. 
Quai è il di da las portas avertas da blers archivs publics e privats. 
A Cuira sa participeschan l' archiv dal stadi dal Grischun, l' archiv da la citad da Cuira e l' archiv grischun per la cultura da las dunnas al di d' acziun. 
A las visitadras ed als visitaders dals trais archivs spetgan purschidas spezialas. 
L' archiv dal stadi dal Grischun, l' archiv chantunal, organisescha dus lavuratoris durant il di da l' archiv dals 3 da november. 
Las participantas ed ils participants emprendan ad enconuscher la veglia scrittira liada tudestga, sco ch' ella vegniva duvrada fin en ils onns trenta ( " stiva da scriver "). 
Ultra da quai exista per in di in " post da cussegliaziun per documents istorics ": Las dumondas da las visitadras e dals visitaders davart ils documents ch' els prendan cun sai vegnan respundidas uschenavant sco pussaivel. 
Il di da l' archiv è er l' ultima occasiun da visitar l' exposiziun dals documents davart il " Altes Gebäu ". 
Per adattar questa exposiziun a la devisa dal di da l' archiv da quest onn – " fatgs umans, memia umans " – vegn ella cumplettada cun documents e cun fotografias da las abitantas e dals abitants ( " chombra da mamma "). 
L' archiv da la citad da Cuira mussa in' exposiziun che metta trais accents: Praschuns en la chasa municipala, accidents da traffic dad " oldtimers " rars dals onns trenta e quaranta sco er lumparias da scolaras e da scolars. 
Ultra da quai preschenta el fotografias veglias e films vegls. 
Ils fatgs umans, memia umans en la citad da Cuira stattan qua en il center. 
En l' archiv per la cultura da las dunnas sco er en l' archiv dal stadi po il public sa participar a visitas guidadas tras las archivalias ( " ord las truclettas da nossas antenatas "). 
Ina purschida speziala da l' archiv per la cultura da las dunnas è il " di dal num ": Il linguist da Cuira Oscar Eckhardt ed il perscrutader da nums Kuno Widmer dal Dicziunari rumantsch grischun dattan scleriments davart la significaziun da nums e d' expressiuns veglias. 
En sia exposiziun da giubileum " per ün mumaint – l' archiv en la vitrina " mussa l' archiv per la cultura da las dunnas objects da la vanagloria. 
Er qua triumfeschan ils fatgs umans, memia umans. 
Ils archivs n' èn betg mo interessants per las istoricras e per ils istorichers 
Il di svizzer da l' archiv ha lieu circa mintga tschintg onns ed ussa per la quarta giada. 
El stat sut il patrunadi da l' associaziun da las archivarias e dals archivaris svizzers ( AAS, http://www.vsa-aas.org). 
Ils archivs na tegnan betg mo en salv documents davart eveniments impurtants e davart structuras socialas, mabain er davart singulas persunas, davart persunas enconuschentas e main enconuschentas. 
En ils effectivs che tanschan enavos per tschientaners chattan ins in grond dumber da pitschnas istorgias: anecdotas, success e sventiras, chaussas da mintgadi e fatgs extraordinaris, accidents e crims e.u.v. – fatgs umans, memia umans, eba. 
Ils archivs n' èn betg averts mo per istoricras ed istorichers cun ina scolaziun scientifica, sco ch' i vegn savens supponì. 
Tut las persunas che emprovan da respunder ina tscherta dumonda istorica e che n' èn betg cuntentas mo cun preschentaziuns stampadas, pon utilisar gratuitamain ils archivs. 
Ils documents vegnan preschentads a las persunas interessadas en ina sala da lectura. 
Novas visitadras e novs visitaders survegnan in sustegn da las archivarias e dals archivaris en lur tschertga betg adina uschè simpla da documents ch' èn impurtants per ellas e per els. 
La regenza vul sortir pass per pass da l'energia electrica da charvun
La regenza grischuna suttametta al cussegl grond ina cuntraproposta a l' iniziativa dal pievel " Gea ad electricitad netta senza forza electrica da charvun " e vul medemamain sortir da la forza electrica da charvun. 
Per la regenza stat la renunzia immediata a la forza electrica da charvun, sco quai ch' i vegn pretendì da l' iniziativa, dentant en cuntradicziun cun la politica d' energia da la confederaziun e dal chantun. 
Perquai duai quest pass vegnir fatg en etappas. 
Ils 19 d' october 2011 è l' iniziativa chantunala dal pievel " Gea ad electricitad netta senza forza electrica da charvun " vegnida inoltrada cun 4366 suttascripziuns valaivlas a la chanzlia chantunala dal Grischun. 
L' iniziativa en furma d' ina proposta generala pretenda ch' i vegnia integrà en la constituziun dal chantun Grischun in cler confess cunter ovras electricas a charvun. 
En spezial duai il chantun procurar en il rom da sias pussaivladads giuridicas e politicas che interpresas cun ina participaziun dal chantun na fetschian naginas investiziuns en ovras electricas a charvun. 
Ord vista da la regenza persequitescha l' iniziativa dal pievel duas finamiras dal tuttafatg differentas en il sectur da la producziun d' electricitad ord charvun. 
Per l' ina sa drizza ella en general ed a lunga vista cunter la forza dal charvun sco purtader d' energia e pretenda per l' avegnir in cumportament correspundent da tut las interpresas cun ina participaziun dal chantun ( scumond da tecnologia). 
Per l' autra vul l' iniziativa impedir il project da l' ovra electrica a charvun Saline Joniche ( regiun Calabria, Italia) ch' è planisà da l' interpresa grischuna d' energia Repower. 
Questas duas intenziuns da l' iniziativa valitescha la regenza differentamain. 
Sortir en moda ordinada da l' energia electrica da charvun 
La regenza grischuna vul che la part d' energia fossila vi dal consum d' electricitad vegnia reducida en accordanza cun la strategia d' energia 2050 da la confederaziun. 
La dependenza vicendaivla internaziunala sin il martgà d' electricitad e la restructuraziun naziunala dal provediment d' energia pretendan dentant ch' ins procedia a lunga vista e fetschia pass intermediars. 
La confederaziun parta dal fatg che parts da l' electricitad stoppian vegnir cumpensadas – en il rom da la renunzia a la forza atomara – a partir da l' onn 2025 tras ina generaziun d' ovras electricas da gas ch' emettan CO2. 
Per motivs dal provediment è l' Italia – che cuvra oz var 70 pertschient da ses basegn d' electricitad tras purtaders d' energia ch' emettan CO2 ( gas, charvun e petroli) – medemamain sfurzada da permetter almain ina nova generaziun supplementara d' ovras electricas termicas. 
La gronda part dals daners che la Repower investescha per la construcziun d' ovras electricas va gia oz a favur d' energias regenerablas. 
Il project da l' ovra electrica a charvun Saline Joniche duai percunter segirar il provediment da basa da l' interpresa d' energia en Italia. 
Sche la Repower sortiss immediatamain dal project, cuntrafaschess quai a las realitads politicas ed economicas sin il champ d' energia en Svizra ed a l' exteriur. 
Il project gida er a segirar en moda fidada il provediment d' electricitad. 
L' iniziativa periclitescha plinavant l' activitad commerziala da la Repower, cunquai ch' ina part considerabla dal retgav deriva dal commerzi e da la vendita en il pajais vischin Italia sco er sin auters martgads da l' exteriur. 
Cuntrari a la concurrenza vegnissan adossadas a la Repower restricziuns regulatoricas che s' effectuassan a curta vista. 
Quest indebliment da l' interpresa d' energia cun sia gronda impurtanza per l' economia publica dal chantun Grischun duai vegnir evità. 
La Repower presta ina contribuziun relevanta a la concepziun da l' economia futura dal Grischun. 
Segirezza giuridica per la Repower 
Tras la cuntraproposta da la regenza duai la Repower survegnir la pussaivladad da cuntinuar cun l' elavuraziun dal project Saline Joniche, ch' è gia en ina fasa da planisaziun avanzada, ed eventualmain er da realisar quest project. 
Tenor la persvasiun da la regenza na duain las investiziuns ch' èn vegnidas fatgas fin oz en il project betg vegnir impedidas retroactivamain. 
En il rom da quest project è la Repower sa fidada da las cundiziuns da basa politicas e giuridicas che valan en Svizra ed en Italia. 
Il princip da la segirezza giuridica e da la protecziun da la confidenza duai perquai vegnir resguardà cun la cuntraproposta da la regenza. 
Sco interpresa cun ina participaziun dal chantun duai la Repower dentant stuair desister stringentamain en l' avegnir da far novas investiziuns en projects d' ovras electricas a charvun. 
La cuntraproposta da la regenza a l' iniziativa dal pievel " Gea ad electricitad netta senza forza electrica da charvun " sa cloma perquai: " Tras ina disposiziun en la constituziun chantunala procura il chantun che interpresas cun ina participaziun dal chantun na fetschian naginas novas investiziuns en ovras electricas a charvun. " 
L' iniziativa e la cuntraproposta vegnan suttamessas al pievel 
La regenza refusa l' iniziativa dal pievel " Gea ad electricitad netta senza forza electrica da charvun " e recumonda al cussegl grond da proponer a las votantas ed als votants d' acceptar la cuntraproposta. 
Il cussegl grond vegn a tractar l' iniziativa sco er la cuntraproposta da la regenza en la sessiun da favrer 2013. 
La votaziun dal pievel, ch' è necessaria per in' eventuala revisiun da la constituziun chantunala, ha lieu il settember 2013. 
Barbara Janom Steiner sin visita en la Valle di Lei ed en il territori da cunfin da la Bregaglia
Sa far in maletg da projects actuals e tschertgar il discurs cun la populaziun: Er las proximas scuntradas da la seria d' inscunters " Il Grischun essan nus – la presidenta da la regenza tranter nus " mainan Barbara Janom Steiner pli datiers a questa finamira. 
La presidenta da la regenza visita il plazzal da l' ovra electrica en la Valle di Lei e la Bregaglia cun ses territori da cunfin cun l' Italia. 
Durant ses onn presidial vul Barbara Janom Steiner tgirar il contact cun la populaziun grischuna en tut las trais regiuns linguisticas dal chantun. 
Per quest intent ha la presidenta da la regenza envidà l' avust passà la populaziun d' inoltrar propostas per inscunters. 
Las emnas passadas ha Janom Steiner gia pudì absolver in pèr da quests termins. 
Er la segunda part da la seria d' inscunters che porta il titel " Il Grischun essan nus – la presidenta da la regenza tranter nus " empermetta inscunters interessants. 
Sco proxim vegn Janom Steiner a visitar Avras. 
Glindesdi, ils 5 da november 2012, va la presidenta da la regenza a guardar il plazzal da las Ovras electricas dal Rain posteriur SA e da la firma Crestageo SA en la Valle di Lei. 
Per l' emprima giada en l' istorgia da las Ovras electricas vegn il lai da serra Lago di Lei svidà cumplettamain per ch' ils implants possian vegnir renovads totalmain. 
Perquai che las lavurs da sanaziun vegnan cuntinuadas er l' enviern, ston vegnir construids rempars da lavinas, sur dals quals Janom Steiner vegn a s' infurmar al lieu. 
La populaziun è envidada da sa participar a questa visita ( da las 09.00 a las 11.30). 
Sonda, ils 10 da november 2012, è la presidenta da la regenza Janom Steiner – sin invitaziun da l' Associazione La Bregaglia – a Castasegna ed a Villa di Chiavenna en l' Italia vischina. 
Janom Steiner vegn infurmada d' emprim maun davart ils projects e davart las sfidas actualas da la regiun da cunfin. 
A Villa di Chiavenna ( Italia) vegn la presidenta da la regenza grischuna ultra da quai a sa participar ad ina maisa radunda davart il tema dals cunfinaris. 
Il punct culminant da questa visita è in inscunter cun la populaziun locala da tuts dus pajais sin la punt da cunfin istorica en vischinanza da la duana veglia ( da las 11.00 fiin a las 12.30). 
Per il divertiment musical e per l' alimentaziun èsi procurà. 
Tscherna da professiun: ina decisiun per la vita
A la fiera da tscherna da professiun FIUTSCHER da quest onn, che ha lieu dals 6 fin ils 11 da november 2012 en la halla da la citad da Cuira, preschenta il post da stab per l' egualitad da las schanzas in' acziun speziala. Passa 20 ambassaduras ed ambassadurs giuvens dal Grischun preschentan sasezs e lur professiun extraordinaria e discuteschan cun giuvenils, cun persunas d' instrucziun e cun geniturs. 
Ozendi han ils giuvenils difficultads da tscherner lur professiun. 
Cun tscherner ina professiun vegn prendida ina decisiun per la vita. 
Quai n' è betg uschè facil, damai ch' i dat en Svizra 250 diversas professiuns che pon vegnir emprendidas. 
La gronda part da las mattas e dals mats na resguarda gnanc l' entira paletta da pussaivladads. 
Ella tscherna anc adina en moda tradiziunala: 70 pertschient da las mattas tschernan ina da diesch professiuns, per il solit dal sectur terziar u da sanadad. 
Ed ils mats sa deditgeschan a las activitads tecnicas ed artisanalas. 
Uschia reduceschan ellas ed els sezs inutilmain lur schanzas da chattar ina plazza d' emprendissadi interessanta. 
Ellas ed els suondan maletgs fixs e manchentan eventualmain la professiun che correspundess meglier a lur abilitads ed a lur giavischs. 
Durant l' exposiziun professiunala grischuna per la furmaziun fundamentala ed il perfecziunament professiunal FIUTSCHER, che ha lieu dals 6 fin ils 11 da november 2012 en la halla da la citad da Cuira, fa il post da stab per l' egualitad da las schanzas dal Grischun reclama per ina tscherna da professiun pli averta, pli curaschusa e pli multifara. 
Al stan dal post da stab sa preschentan giuvenils che han tschernì ina professiun atipica. 
Las ambassaduras giuvnas fan per exempel l' emprendissadi da polimecanista, da constructura, da scrinaria, da logisticra e d' electronista; ils ambassadurs giuvens represchentan lur professiuns da tgira, d' assistenza u quella da flurist. 
Lur tratg cuminaivel è, ch' ellas ed els èn anc oz piunieras e piuniers en lur professiun. 
Lur motivs, lur experientschas e lur cussegls n' èn betg mo interessants per ils giuvenils, mabain er per las persunas d' instrucziun e per ils geniturs. Infurmaziun: 
A la fiera da tscherna da professiun FIUTSCHER da quest onn, che ha lieu dals 6 fin ils 11 da november 2012 en la halla da la citad da Cuira, preschenta il post da stab per l' egualitad da las schanzas in' acziun speziala. 
La biblioteca digitala da la Svizra orientala ha success
La biblioteca digitala da la Svizra orientala è il meglier exempel per quai. 
Dapi ch' ella è vegnida lantschada l' onn 2008 èn vegnidas emprestadas gia passa 100'000 medias electronicas. 
Cun in' emna d' acziun dals 5 fin ils 10 da november 2012 rendan las 20 bibliotecas partenarias attent a lur purschidas. 
La biblioteca digitala da la Svizra orientala cun 20 bibliotecas partenarias da tut la Svizra orientala e dal principadi da Liechtenstein sa fa valair sco purschida digitala da biblioteca la pli impurtanta da la Svizra – tant areguard l' intschess cun var in milliun abitantas ed abitants sco er areguard il dumber da medias che stattan a disposiziun, numnadamain 20'000. 
Encuraschadas da las experientschas positivas planiseschan ussa er ulteriuras bibliotecas da la Svizra tudestga da sa participar al mund digital, tranter quellas las tschintg bibliotecas da citad grondas da Basilea, da Berna, da Lucerna, da Winterthur e da Turitg. 
Ils e-readers èn sa fatgs valair 
Il success creschent da la purschida dependa dal success dals e-book-readers e dals computers da tablet. 
Ils affars da Nadal da l' onn passà èn stads caracterisads da quests apparats da leger novs e dapi lura scuntran ins adina pli savens glieud che tegna en maun in apparat da leger digital empè d' in cudesch u d' ina gasetta. 
La biblioteca digitala da la Svizra orientala pussibilitescha l' access segir e legal als cuntegns respectivs: belletristica, cudeschs tematics u revistas. 
Ella metta però er a disposiziun numerus cudeschs auditivs e videos. 
Uniun d' emprest online la pli veglia 
La biblioteca digitala da la Svizra orientala ha lantschà sia activitad ils 14 da matg 2008 sco emprima purschida da l' uschenumnada « Onleihe» en Europa. 
Il model d' organisaziun è sa cumprovà ed è vegnì copià bleras giadas, perquai ch' el stgaffescha sinergias cun metter a disposiziun ina purschida bler pli gronda e cun realisar respargns tar l' assistenza tecnica. 
Emna d' acziun cun concurrenza 
Dals 5 als 10 da november 2012 preschentan las bibliotecas lur purschida digitala en il rom d' ina emna d' acziun. 
Durant quests dis decleran las collavuraturas ed ils collavuraturs da las bibliotecas a tut las persunas interessadas, co che la biblioteca digitala da la Svizra orientala funcziuna. 
En il rom d' ina concurrenza vegnan ultra da quai tratgs 30 e-book-readers. 
Ulteriuras infurmaziuns sut: http://www.dibiost.ch u http://www.dibiost.li 
Bibliotecas partenarias da la biblioteca digitala da la Svizra orientala: 
biblioteca chantunala da l' Appenzell dador, Trogen 
biblioteca chantunala da l' Appenzell dadens, Appenzell 
biblioteca chantunala dal chantun Glaruna 
biblioteca chantunala dal Grischun, Cuira 
biblioteca naziunala dal Liechtenstein, Vaduz 
biblioteca chantunala Vadiana, Son Gagl 
bibliotecas da Schaffusa 
biblioteca chantunala da Turgovia, Frauenfeld 
biblioteca Reburg, Altstätten 
biblioteca/ludoteca dad Amriswil 
biblioteca da Buchs SG 
biblioteca communala e da scola dad Ebnat-Kappel 
biblioteca populara da Gossau 
bibliotecas da Rapperswil-Jona 
biblioteca da la scola da citad e da la scola da professiunala Büecherbrugg, Kreuzlingen 
biblioteca da la citad dad Uznach 
biblioteca communala dad Uzwil 
biblioteca regiunala da Weinfelden 
biblioteca da la citad da Wil 
mediateca da la scola da pedagogia da Son Gagl 
Inauguraziun da la Scola chantunala Plessur renovada &quot;Chasa Cleric&quot; / Dis da las portas avertas
La Scola chantunala ha puspè pudì surprender la Scola chantunala Plessur " Chasa Cleric " suenter dus onns da construcziun. 
Il bajetg resplenda en nova glischur suenter ina renovaziun cumplessiva. 
Las bellas, cleras localitads novas, la grondezza da las stanzas da scola ch’èn vegnidas structuradas cumplainamain da nov, la generusa halla d’entrada, ils corridors, sco er ils locals da cuminanza influenzeschan a moda positiva il clima d’emprender, la qualitad da la lavur e la creativitad da las scolaras e dals scolars e lur scolastas e scolasts. 
L’architectura ed ils indrizs funcziunals han medemamain in bun effect per l’atmosfera, il clima da las relaziuns ed il process d’emprender. 
Ils roms artistics da nossa scola sustegnan l’educaziun estetica ed intermedieschan bain ils elements ils pli fundamentals per in bun process d’emprender enten promover las abilitads da percepir, d’observar, da sa concentrar e d’esser creativ. 
Tenor las directivas dal Chantun Grischun dueva la scola obtegnair ina sanaziun termica, q.v.d. ina transfurmaziun d’in bajetg dals onns 60 en il temp preschent per pudair ademplir en l’avegnir il standard da minergia e da satisfar a tut las normas e prescripziuns vertentas. 
La sanaziun dueva ultra da quai pussibilitar il nov diever dal bajetg per ils roms musics entaifer il campus da la scola. 
Anc oz persvada la qualitad optica ed urbanistica da l’implant Cleric. 
Questa qualitad durabla ha pretendì da tractar il bajetg existent cun gronda precauziun e respect. 
Il svilup d’ina sanaziun, che duess interpretar la substanza originala, premetta bunas enconuschientschas dal bajetg e da sias qualitads, las qualas stuevan l’emprim vegnir eruidas. 
Da questas enconuschientschas è sa sviluppà in concept segnà da fina retegnientscha, ma er dal curaschi d’introducir innovaziuns. 
Tgi che visita oz la Canti Plessur vegn a constatar ch’il bajetg dal Seminari scolastic dals onns 60 è vegnì transponì en ina scola en in vestgì istoric cun ina infrastructzra adequata al temp per l’instrucziun en ils roms musics. 
La nova chasa da scola persvada puncto qualitad ed economia. Ella è garanta per ina orientaziun durabla da la Scola chantunala sco impurtanta instituziun da scolaziun da noss chantun che vul - tenor ses profil directiv - tgirar, intermediar e promover la trilinguitad e la diversitad culturala dal Chantun Grischun. 
As laschai persvader sezs da quai a chaschun dals dis da las portas avertas dals 09/10 da november 2012. 
Communicaziun da la regenza dals 8 da november 2012
La regenza grischuna ha deliberà ina contribuziun d' investiziun per la nova utilisaziun futura da l' ospital da la crusch a Cuira. 
Ultra da quai è ella sa fatschentada cun differentas fatschentas da vischnancas, per gronda part cun revisiuns da las planisaziuns localas. 
La midada d' utilisaziun da l' ospital da la crusch vegn sustegnida 
Il chantun sustegna l' installaziun da letgs da tgira en l' ospital da la crusch a Cuira sco part centrala d' in center per tgira e geriatria per il Grischun central e dal nord. 
La regenza ha garantì ina contribuziun d' investiziun pauschala da totalmain 522'000 francs per augmentar ils letgs da tgira che han il dretg da survegnir ina contribuziun e per transfurmar chombras da dus letgs en chombras d' in letg. 
En l' avegnir duai l' ospital da la crusch disponer da totalmain 24 letgs da tgira en 22 chombras d' in letg ed en 1 chombra da dus letgs. 
La purschida da letgs da tgira vegn redublada uschia. 
La restructuraziun sustegna l' intent da desister da manar l' ospital da la crusch sco ospital acut cur ch' il project da construcziun al lieu principal da l' ospital chantunal dal Grischun è realisà. 
En l' ospital da la crusch duai vegnir stgaffida ina purschida da chombras che ademplescha las premissas per in manaschi sco chasa da tgira. 
La restructuraziun planisada da la staziun da tgira da lunga durada en ina chasa da tgira independenta cun da nov 24 plazzas en l' ospital da la crusch è ina part da l' utilisaziun futura da l' ospital da la crusch ch' è vegnida iniziada en connex cun la revisiun parziala da la lescha per promover la tgira da persunas malsaunas cun l' intent da concepir da nov la plazza d' ospitals da Cuira ( missiva da la regenza al cussegl grond, carnet nr. 6/2005 – 2006, /Botschaften/2005/6-2005.pdf). 
Preschentaziun ospitanta dal Grischun a la messa da vacanzas a Son Gagl 2013 
Cun in' exposiziun speziala davart la persistenza e davart in turissem persistent vegn il chantun Grischun ad esser preschent a la messa da vacanzas che ha lieu a Son Gagl dals 8 fin ils 10 da favrer 2013. 
Per quest project da messa ha la regenza deliberà 200'000 francs. Plinavant ha ella prendì enconuschientscha d' ina skizza da concept dal post spezialisà per turissem e svilup persistent, Center da Capricorns, Vargistagn. 
Sco gia tar la preschentaziun ospitanta dal Grischun a la NATURA 2012 a Basilea ( messa e congress per la persistenza dals 13 fin ils 16 d' avrigl 2012) duai il tema da la persistenza vegnir intermedià e rendì vivent sur ina preschentaziun dals parcs d' impurtanza naziunala. 
Per la messa da vacanzas a Son Gagl 2013 èsi prevesì da profitar uschè bain sco pussaivel dals exponats davart ils parcs grischuns ch' èn gia vegnids preschentads a la NATURA 2012 a Basilea. 
Da nov vegn vitiers in panorama interactiv dal parc natiral regiunal Beverin. 
Ultra da quai vegnan preschentadas parts dal center d' infurmaziun futur da l' arena tectonica Sardona sco ch' el duai vegnir installà sin il pass dal Cunclas en la vischnanca da Tumein suenter la messa da vacanzas 2013. 
Mess en vigur la lescha dal guaud e revedì parzialmain las directivas per occurrenzas en il guaud 
La nova lescha chantunala davart il guaud vegn messa en vigur il 1. da schaner 2013. 
L' aboliziun da l' ordinaziun chantunala davart il guaud e la revisiun parziala da l' ordinaziun d' expropriaziun dal chantun Grischun entran er en vigur il 1. da schaner 2013. 
Ultra da quai ha la regenza adattà las directivas per realisar occurrenzas organisadas en il guaud. 
Da nov sto stringentamain vegnir consultà l' uffizi chantunal da guaud e privels da la natira avant che realisar occurrenzas grondas en il guaud. 
En il center stat en quest connex la funcziun consultanta. 
Ultra da quai vegnan inditgadas da nov en l' ordinaziun er cuntradas da palì sco lieus da conflict. 
Contribuziuns a mesiras da la tgira da monuments 
La regenza ha deliberà contribuziuns a mesiras da la tgira da monuments en ina summa totala dad 89'400 francs. 
Tranter auter èn quai contribuziuns per restaurar il chor da la baselgia da la claustra da las dominicanas da Glion sco er per lavurs da sanaziun da la chasa-pravenda da Degen. 
Da vischnancas e da regiuns 
Zizers: La revisiun totala da la planisaziun locala da la vischnanca da Zizers dals 27 da november 2011 vegn approvada. 
La revisiun totala cuntegna ina nova lescha da construcziun sco er repassaments dals plans d' utilisaziun. 
In punct central da la revisiun totala è tranter auter stà quel da stgaffir terren da construcziun. 
Concretamain hai dà novas enzonaziuns en ils territoris Rangs I, Rangs II, Stöckli, Rüfe, Garage Stock e Gerbi. 
Trimmis: La nova lescha da construcziun, concludida da la vischnanca da Trimmis ils 26 da mars 2012, sco er il plan da zonas 1 :2000, 1 :10'000 Legendas ( midada) dals 14 da matg 2012 vegnan approvads. 
La nova lescha da construcziun per l' entir territori communal ( Trimmis e Says) è vegnida adattada als relaschs chantunals davart la planisaziun dal territori. 
Lon: La revisiun parziala da la planisaziun locala, concludida da la vischnanca da Lon ils 8 da zercladur 2012, vegn approvada. 
Cun la revisiun parziala vegn realisà tranter auter il plan directiv regiunal " Cuntrada da cultura cun edifizis marcants per la cuntrada ( EMC) Val Schons: Andeer, Casti-Vargistagn, Lon, Pignieu ". 
Sursaissa: La revisiun parziala da la planisaziun locala ch' è vegnida concludida da la vischnanca da Sursaissa ils 22 da zercladur 2012 e che cumpiglia in plan da zonas 1 :1000 Girgarta ed in plan da zonas 1 :1000 Under Misanenga vegn approvada. 
Ils cunfins da las zonas vegnan fixads en moda cunvegnenta per cuntanscher uschia ina meglra surbajegiada da las parcellas pertutgadas. 
Samedan: La revisiun parziala da la lescha da construcziun, concludida da la vischnanca da Samedan ils 5 da fanadur 2012, vegn approvada. 
La revisiun parziala stat en connex cun il relasch d' ina nova lescha davart il provediment d' aua e davart il tractament da l' aua persa. 
Schiers: La revisiun parziala da la planisaziun locala da la vischnanca da Schiers dals 9 da mars 2012 vegn approvada per part. 
Ils plans generals d' avertura ch' èn vegnids adattads tar las vias e sendas da viandar ston vegnir repassads. 
Ultra da quai vegn la vischnanca incumbensada anc ina giada da fixar cumplettamain sia rait da vias e da sendas da viandar. 
Val Stussavgia: La nova constituziun da la vischnanca da Val Stussavgia ( da nov per il 1. da schaner 2013) dals 23 d' avust 2012 vegn approvada. 
Lumnezia: La nova constituziun da la vischnanca da Lumnezia ( da nov per il 1. da schaner 2013) dals 23 da settember 2012 vegn approvada. 
Lostallo: La revisiun parziala da la constituziun communala da la vischnanca da Lostallo dals 17 da schaner 2011 vegn approvada. 
Adattadas èn vegnidas la cumpetenza d' expensas da la suprastanza communala sco er las tariffas d' indemnisaziun da las commembras e dals commembers da las autoritads. 
Vignogn: Als custs supplementars per renovar la rait da vias champestras da la vischnanca da Vignogn vegn garantida ina contribuziun da maximalmain 16'000 francs. 
Premess vegn il pajament da la contribuziun federala. 
Contribuziuns chantunalas a differentas instituziuns 
Institut per la perscrutaziun da la cultura grischuna: Il project scientific da perscrutaziun " Il cudesch en il Grischun ( 1500 – 1800) " da l' institut per la perscrutaziun da la cultura grischuna vegn sustegnì cun 70'000 francs en ina emprima fasa. 
Cun il project da perscrutaziun duain las bibliotecas e las collecziuns istoricas da cudeschs dals onns 1500 fin 1800 da las Trais Lias vegnir registradas, descrittas ed evaluadas per l' emprima giada sistematicamain. 
Projects da vias 
La regenza ha approvà 1'750'000 francs per lavurs da construcziun sin il suandant traject: 
- via naziunala A28: lavurs d' impressari e da cuvrida, sviament da Saas, Pagrüeg - Mezzaselva, sort 2 
75 onns controlla da finanzas dal Grischun
Dapi 75 onns datti en il chantun Grischun ina controlla da finanzas cun in' atgna basa giuridica sco organ spezial da la surveglianza da las finanzas. 
Quest giubileum è vegnì festegià ier a Cuira. 
La controlla da finanzas è l' organ spezial suprem da la surveglianza da las finanzas e sustegna il cussegl grond resp. sia cumissiun da gestiun ( CdG) e la regenza tar lur activitad da surveglianza. 
Dapi in pèr onns pon profitar er la dretgira chantunala e la dretgira administrativa dals servetschs da la controlla da finanzas. 
La controlla da finanzas è professiunalmain autonoma ed independenta e suttastat en sia activitad da controlla mo a la constituziun ed a la dretgira. 
Perquai fixescha ella sezza ses program da controlla, communitgescha quel però a ses incumbensaders. 
Supplementarmain fixescha la controlla da finanzas mintga onn ina cunvegna da finamiras e da prestaziun cun la CdG e cun la regenza. 
La controlla da finanzas ademplescha la funcziun d' in post da revisiun extern e controlla il quint annual chantunal areguard sia regularitad ed areguard sia legalitad. 
Sco revisiun interna examinescha la controlla da finanzas ils process da finanzas e da gestiun ( incl. ristgas ed il sistem da controlla intern) dals posts da servetsch e s' exprima er davart la rentabilitad. 
Per part vegn la controlla da finanzas er consultada da ses incumbensaders sco cussegliadra. 
A la controlla da finanzas stattan a disposiziun 13 plazzas. 
Ils revisurs han tuts in diplom da l' economia da manaschi. Per regla han els er fatg anc ina scolaziun speziala sco experts da contabilitad, sco revisurs interns u sco revisurs d' informatica. 
Ils revisurs vegnan sustegnids dals assistents da revisiun e dal secretariat. 
L' onn 1937 ha la controlla da finanzas cumenzà cun sia activitad sin basa d' ina ordinaziun dal cussegl grond da l' onn 1936. 
Questa ordinaziun è vegnida revedida cumplessivamain l' onn 1972 e parzialmain l' onn 1996. 
Ina revisiun cumplessiva è vegnida fatga l' onn 2007. Il medem onn è vegnida relaschada la lescha davart las finanzas e davart la surveglianza da las finanzas sco basa legala. 
L' onn 2012 è entrada en vigur ina lescha separada davart la surveglianza da las finanzas, uschia che la controlla da finanzas en il chantun Grischun correspunda ussa per gronda part er formalmain a la lescha da model. 
Per ses giubileum da 75 onns ha la controlla da finanzas realisà ier saira a Cuira in' occurrenza da giubileum cun giasts. 
A la tschaina èn sa participads tranter auter la presidenta dal cussegl grond Elita Florin-Caluori, la presidenta da la CdG Tina Gartmann-Albin sco er il president da la dretgira chantunala Norbert Brunner. 
D'in gea ils 25 da november profitescha il turissem grischun
La lescha chantunala davart las taxas turisticas ( LTT) vegn discutada intensivamain avant la votaziun dals 25 da november 2012. 
Per prestar ina contribuziun a favur da la furmaziun d' opiniun e pervia da la gronda impurtanza dal project da votaziun prenda la regenza grischuna anc ina giada curt posiziun en chaussa. 
Las votantas ed ils votants dal Grischun decidan ils 25 da november 2012 davart in pass da refurma impurtant dal turissem grischun. 
Cun la lescha davart las taxas turisticas ( LTT) vegn stgaffida la basa finanziala per in turissem grischun pli cumpetitiv. 
La lescha vul integrar solidaricamain en la finanziaziun tut quellas e quels che profiteschan dal turissem. 
Ella remplazza 120 relaschs communals e sustegna las structuras turisticas intercommunalas ch' èn vegnidas installadas ils ultims onns. 
La regenza è da l' avis ch' in gea a la LTT è decisiv per ch' il nov posiziunament dal turissem grischun haja success er vinavant. 
La finanziaziun che vegn reglada en moda unitara rinforza las regiuns turisticas en il chantun a lunga vista e las permetta d' agir autonomamain grazia a meds finanzials garantids. 
Da bleras varts vegn discutada la dumonda, tgi che presta da nov ina contribuziun tenor la lescha. 
Ina pitschna explicaziun latiers suonda. 
La LTT na chaschuna nagina nova taglia generala per la populaziun dal Grischun. 
La lescha prevesa ina taxa ch' è graduada en moda gista per interpresas d' alloschament, per proprietarias e proprietaris d' abitaziuns da vacanzas sco er per mastergnantas e mastergnants che profiteschan differentamain dal turissem tut tenor la regiun e tut tenor la branscha. 
Lur contribuziuns restan en las regiuns turisticas e sustegnan là las infrastructuras sco er l' installaziun e la vendita da purschidas turisticas ( marketing). 
Davart l' autezza da la taxa decidan las vischnancas sezzas – en coordinaziun cun la strategia turistica da lur regiun e destinaziun. 
Uniuns da sport 
Betg obligadas da pajar taxas èn uniuns sco uniuns da sport, uniuns da musica e.u.v. Pertutgads da la LTT èn ultra d' alloschadras, d' alloschaders, da proprietarias e da proprietaris d' abitaziuns da vacanzas interpresas, sco interpresas da commerzi, da mastergn, d' industria e da servetsch. 
Quellas han finamiras economicas. 
Las uniuns servan ad intents ideals e n' èn betg talas interpresas. 
Ellas n' èn pia betg pertutgadas da la LTT. 
Ultra da quai na profiteschan uniuns betg dal turissem. 
In profit han mo quellas e quels che cuntanschan avantatgs economics grazia al turissem. 
Quai manca dal tuttafatg tar las uniuns. 
Aclas e chamonas da chatscha 
Betg obligadas da pajar taxas èn simplas chamonas d' acla e chamonas da chatscha. 
La noziun " simpel " serva a far il cunfin tranter quellas e las chasas da vacanzas. 
La regla è pia: chasas da vacanzas èn suttamessas a la taxa, aclas dentant betg. 
Cuntrari a chasas da vacanzas na cuntanschan aclas betg in profit cun il turissem – ellas na profiteschan strusch da l' infrastructura turistica e da servetschs turistics. 
Il criteri n' è betg l' avertura, mabain il profit. 
Aclas che vegnan dadas en locaziun a giasts cunter in pajament confurm al martgà han in profit ed èn perquai suttamessas a la taxa. 
Ospitals, spitex sco er chasas da persunas attempadas e da tgira 
Tenor la lescha chantunala da taglia èn ils ospitals, la spitex sco er las chasas da persunas attempadas e da tgira liberads da las taglias generalas. 
Tgi ch' è liberà da las taglias generalas, è er liberà da la taxa turistica. 
Ina instituziun ch' è liberada da la taglia stuess mo pajar ina taxa, sch' ella entrass en in sectur sco interpresa sin il martgà en concurrenza cun purschiders privats e sche quest sectur predominass. 
Quai n' è betg il cas tar ils ospitals publics, ma bain per exempel tar la banca chantunala grischuna. 
La regenza grischuna è persvadida che la refurma dal turissem grischun currenta po vegnir cuntinuada cun success cun in gea al project da votaziun chantunal ils 25 da november 2012. 
La LTT presta ina contribuziun impurtanta per l' economia publica futura da l' entir chantun muntagnard. 
La diversitad da las professiuns en il Grischun a l'exposiziun FIUTSCHER
Giuvenils ston sa decider baud en tge direcziun che lur vita duai ir. 
La purschida da professiuns è però fitg gronda. 
In agid dat FIUTSCHER; l' exposiziun professiunala grischuna per la furmaziun fundamentala ed il perfecziunament professiunal permetta in sguard cumplessiv en il mund da lavur. 
Er il chantun Grischun è preschent en la halla da la citad da Cuira anc fin dumengia, ils 11 da november 2012. 
Per la segunda giada suenter l' onn 2010 avra l' exposiziun professiunala grischuna per la furmaziun fundamentala ed il perfecziunament professiunal FIUTSCHER sias portas. 
Da mardi, ils 6, fin dumengia, ils 11 da november 2012, vegnan preschentadas quest onn passa 250 professiuns e purschidas da furmaziun supplementara a 78 stans en la halla da la citad da Cuira. 
Divers stans porschan er ina invista en la diversitad da las professiuns tar l' administraziun chantunala sco er dals centers da furmaziun dal chantun. 
La cussegliaziun da professiun, da studi e da carriera ha endrizzà vi da ses stan in minicenter d' infurmaziun professiunala. 
Persunas spezialisadas infurmeschan davart las pussaivladads da scolaziun e da furmaziun supplementara. 
Particularmain infurmativa è la plattafurma d' annunzia che dat ina resposta a la dumonda: " Co m' annunziel jau en moda correcta? 
". A ses stan fa il post da stab chantunal per l' egualitad da las schanzas reclama per ina tscherna da professiun atipica. 
Dunnas giuvnas che fan in emprendissadi sco polimecanista, constructura u electronista raquintan da lur mintgadi en l' emprendissadi. 
Umens giuvens descrivan sco ch' igl è dad esser anc adina in piunier sco tgirunz, sco assistent u sco flurist masculin. 
Al stan da l' atelier d' emprendissadi per la creaziun da vestgadira dal Grischun demonstreschan las emprendistas lur creativitad. 
Or da tetrapacks fan ellas bursas. 
Ils emprendists da l' uffizi da guaud e privels da la natira porschan in' attracziun speziala. 
Las visitadras ed ils visitaders pon empruvar al lieu, sch' ellas ed els fissan adattads sco bostgeras e bostgers, il medem mument pon ellas ed els sa participar ad ina concurrenza. 
Er il center da furmaziun e cussegliaziun agricula Plantahof è represchentà a la fiera. 
Ils emprendists infurmeschan davart lur professiuns en connex cun l' agricultura. 
Tgi che s' interessa plitost per ina professiun en il sectur da la sanadad e dals fatgs socials è al dretg lieu al stan dal center da furmaziun per la sanadad ed ils fatgs socials ( CSS). 
Da nov è l' exposiziun averta er la dumengia. 
Spetgads vegnan vers 4000 scolaras e scolars, bleras magistras e blers magisters da tut las regiuns dal chantun Grischun. 
Inscunter dal cusseglier guvernativ Rathgeb cun la direcziun dal HCD
Dacurt èn il cusseglier guvernativ Christian Rathgeb, schef dal departament da giustia, segirezza e sanadad, Walter Schlegel, cumandant da la polizia chantunala dal Grischun, e Mathias Fässler, secretari dal departament, sa scuntrads cun la direcziun dal club da hockey da Tavau ( HCD). 
Il tema principal da la discussiun che ha lieu annualmain è stada la segirezza tar ils gieus da hockey sin glatsch a Tavau. 
Las persunas responsablas da la politica, da la polizia e dal sport pon dar in bun attestat als fans. 
L' inscunter cun il president dal HCD, Gaudenz F. Domenig, e cun il president d' onur dal HCD, Tarzisius Caviezel, ha mussà che la collavuraziun en il sectur da la segirezza funcziuna bain. 
Perquai che las persunas responsablas cumbattan en moda consequenta cunter ils paucs problems existents, poi vegnir desistì en il Grischun er vinavant da mesiras che chaschunan gronds custs. 
Da tuttas duas varts èn tant l' inscunter annual sin il stgalim directiv sco er ils contacts regulars e las cunvegnas en il sectur operativ vegnids giuditgads sco prezius e cunvegnents. 
La collavuraziun tranter il servetsch da segirezza dal HCD e la polizia chantunala dal Grischun funcziuna perfetgamain ed è sa cumprovada. 
Sco problematics vegnan giuditgads er vinavant circa 25 fans ch' èn pronts da duvrar violenza e ch' èn enconuschents a la polizia, sco er in pèr paucs gieus da hockey che pretendan mintgamai in' acziun da polizia pli gronda. 
Tar tut ils auters gieus dal HCD è la polizia chantunala dal Grischun en acziun cun paucs polizists en ed enturn il stadion a Tavau. 
Grazia a la buna collavuraziun ed al sustegn vicendaivel pon ils problems vegnir percepids e prendids per mauns a temp. 
In laud per ils fans e per il club da fans 
Ina giada dapli survegnan ils fans ed il club da fans dal HCD in bun attestat. 
Els s' engaschan en moda exemplarica e loiala, per ch' il sport stettia en il center e per che la violenza n' haja nagina plazza en ils conturns da gieus da hockey sin glatsch en il Grischun. 
Qua tras mettan els in segn cler cunter ils paucs fans ch' èn pronts da duvrar violenza. 
Il proceder consequent da la polizia chantunala dal Grischun cunter ils rowdies è sa cumprovà. 
Ils meds che stattan a disposiziun, sco scumonds d' entrar en il stadion u en tscherts areals, vegnan applitgads en cas da basegn, controllads ed exequids regularmain. 
Adattaziuns tar il concordat davart las mesiras cunter la violenza a chaschun d' occurrenzas da sport 
Actualmain vegn adattà il concordat dals 15 da november 2007 davart las mesiras cunter la violenza a chaschun d' occurrenzas da sport. 
En quest connex elavura la polizia chantunala dal Grischun la missiva correspundenta per mauns dal departament e da la regenza grischuna, per che la fatschenta possia vegnir tractada l' onn proxim en il cussegl grond. 
Da nov duai vegnir introducida in' obligaziun da dumandar ina permissiun per gieus da ballape e da hockey sin glatsch. Quai per pudair far differentas cundiziuns envers organisaturas ed organisaturs privats d' occurrenzas da sport. 
Tant las persunas responsablas dal chantun sco er la direcziun dal HCD èn da l' opiniun che questa obligaziun da dumandar ina permissiun saja da princip raschunaivla. Ella na duaja dentant betg purtar cundiziuns supplementaras per gieus nunproblematics dal HCD. 
Areguard la periclitaziun tras fans ch' èn pronts da duvrar violenza na pon gieus da hockey sin glatsch betg vegnir cumparegliads cun gieus da ballape. 
Plinavant n' è la situaziun en il Grischun actualmain betg uschè problematica sco tar uniuns en auters chantuns. 
Lavar e sientar effizientamain en ina chasa da pliras famiglias
Lavar e sientar laschiva dovra var 20 pertschient dal consum d' electricitad total d' ina chasa da pliras famiglias. 
Tge facturs architectonics e manaschials caracteriseschan ina lavandaria buna ed effizienta? 
Questa ed ulteriuras dumondas discutan in' experta e dus experts a l' apero d' energia che ha lieu mesemna, ils 14 da november 2012, da las 17 fin a las 19 en l' aula da la scola auta da tecnica ed economia ( SATE) a Cuira. 
Ord vista da l' ecologia è la lavandaria cuminaivla ina furma adequata per organisar il lavar ed il sientar en ina chasa da pliras famiglias. 
Ina lavandaria cuminaivla optimala na spargna – grazia a maschinas effizientas – betg mo blera electricitad e custs da gestiun per las abitantas ed ils abitants, mabain procura cun ina gestiun uschè flexibla sco pussaivel e cun ina infrastructura da localitads ch' è accordada cun ils basegns da las utilisadras e dals utilisaders er per dapli qualitad d' abitar. 
Il cuntrari èn turs da lavar en las abitaziuns che n' han bain betg ils medems avantatgs per l' ecologia e per la cuminanza, percunter crodan per gronda part davent ils eventuals conflicts ch' i dat en connex cun lavandarias. 
Manual cun recumandaziuns praticas 
En il rom da ses referat a l' apero d' energia a la SATE a Cuira vegn Barbara Josephy a mussar quels facturs ch' èn caracteristics per ina lavandaria buna ed effizienta. 
La manadra da project tar la pagina d' internet per spargnar electricitad topten.ch ha elavurà – per incumbensa da la citad da Turitg e da l' ovra electrica da la citad da Turitg ( ewz) – tras retschertgas voluminusas la basa per il mussavia actual " Lavar e sientar effizientamain en ina chasa da pliras famiglias ". 
En il center stat en quest connex la lavandaria cuminaivla. 
Il mussavia che vegn exponì a l' apero d' energia cuntegna recumandaziuns praticas e glistas da controlla per patrunas e patruns da construcziun, per administraziuns d' immobiglias e per planisadras e planisaders. 
Da saluns da lavar e da l' isolaziun cunter la perdita da chalur 
Co ch' ina societad d' abitar organisescha il lavar ed il sientar en la pratica mussa, André Mäder, administratur d' immobiglias tar la societad d' abitar ASIG, a l' apero d' energia. 
La ASIG realisescha lavandarias cuminaivlas da princip sco uschenumnads " saluns da lavar ". 
En edifizis novs èn questas localitads ch' èn concepidas en moda attractiva equipadas cun maschinas da lavar e cun sientaders cun ina pumpa a chalur da la meglra classa d' effizienza energetica. 
En chasas da pliras famiglias existentas da la ASIG vegnan las maschinas remplazzadas pass per pass tras maschinas ecologicas. 
Las locatarias ed ils locataris han però er la libertad da laschar installar sin agens custs ina maschina da lavar en l' abitaziun. 
Da questa libertad ha profità circa la mesadad da las locatarias e dals locataris. 
Tar ils aspects impurtants d' ina lavandaria moderna e favuraivla per las utilisadras e per ils utilisaders tutgan er ina isolaziun optimala cunter la perdita da chalur sco er ina buna ventilaziun. 
En spezial è quai impurtant tar edifizis novs e tar edifizis renovads, sche la lavandaria e la chombra da sientar sa chattan en il plaun sutterran. 
Quest tema architectonic vegn a declerar pli detagliadamain Alex Herzog da l' uffizi da rument, d' aua, d' energia e d' aria da la citad da Turitg. 
Midada dal presidi da Markus Züst a Mario Cavigelli
La conferenza da las regenzas dals chantuns alpins ( CRCA) ha elegì il cusseglier guvernativ dal Grischun Mario Cavigelli sco ses nov president. 
El suonda il cusseglier guvernativ da l' Uri Markus Züst che ha presidià la conferenza durant ils ultims quatter onns. 
Suenter sia elecziun ha cusseglier guvernativ Mario Cavigelli engrazià ses antecessur, cusseglier guvernativ Markus Züst, per sia lavur engaschada e per ses success a favur dals chantuns alpins. 
Markus Züst haja dumagnà excellentamain dossiers difficils sco l' augment dal tschains d' aua e la realisaziun da l' iniziativa cunter las abitaziuns secundaras. 
Er il process da la structuraziun da nov da la CRCA haja el terminà cun success. 
Cusseglier guvernativ Cavigelli è sa mussà persvadì che la CRCA saja necessaria sco cuntrapais politic cunter ils territoris metropolitans per betg periclitar l' equiliber entaifer la Svizra e per pudair mantegnair l' influenza da las regiuns ruralas e dals territoris da muntogna en la politica federala. 
Ina incumbensa impurtanta en quest connex saja da concentrar las forzas da numerus acturs e da laschar discurrer il territori da muntogna cun ina vusch. 
Sco accents tematics dals proxims onns numna il president ils secturs energia, organisaziun dal territori, finanzas, traffic e collavuraziun internaziunala. 
En il sectur d' energia sa tracti d' observar e d' accumpagnar la strategia d' energia 2050 da la confederaziun. 
En il sectur da las finanzas e da las taglias vegnan a star sin l' agenda temas sco la NGF, la refurma fiscala ecologica, l' indossament da las grevezzas da la confederaziun als chantuns sco er las prescripziuns d' execuziun da la confederaziun che chatschan ad aut ils custs. 
En il sectur dal traffic vegnan ils chantuns alpins a stuair sa fatschentar oravant tut cun temas sco il tunnel da via tras il Gottard, il traffic che traversa las Alps, il subvenziunament da vias en regiuns muntagnardas, la politica da spustament ed il mantegniment dal traffic regiunal. 
Er en il sectur da la planisaziun dal territori vesa il president in champ d' acziun impurtant. 
Uschia vegn la CRCA ad accumpagnar vinavant activamain las lavurs da realisaziun da l' artitgel da las abitaziuns secundaras. 
La finala vegnan ils chantuns alpins er ad intensivar la collavuraziun cun regiuns da l' exteriur. 
Cooperaziun tar la strategia macroregiunala da las Alps 
Cusseglier guvernativ Markus Züst ha represchentà da curt la CRCA a Puntina a la Conferenza dals stadis alpins e da las regiuns alpinas. 
Il president da la Republica da l' Austria Heinz Fischer, il cumissari da la UE Johannes Hahn e commembras e commembers da regiuns alpinas da la Frantscha, da l' Italia, da la Germania, da l' Austria e da la Svizra han debattà davart il tema " Strategia macroregiunala da las Alps ". 
En ses discurs ha Markus Züst renvià al fatg ch' ina part essenziala da la chadaina da las Alps vegnia occupada dals chantuns alpins svizzers e ch' i saja perquai evident ch' ils territoris alpins svizzers fetschian part d' ina strategia da las Alps. 
El ha renvià al fatg che la CRCA vesia ina schanza da prender per mauns en moda pli efficazia e colleghiala sfidas cuminaivlas e da trair meglier a niz ils potenzials dal territori alpin. 
Gist en connex cun ils temas energia, aua, clima e traffic sajan dumandadas strategias cun in grond sustegn. 
Uschia possia la midada a furmas alternativas da la producziun d' electricitad avair success mo en il rom d' in concept transcunfinal davart la producziun, davart la conservaziun e davart la distribuziun d' energia. 
Er vegnian ils giavischs dal territori alpin en dumondas dal traffic prendids serius mo, sche sias regiuns sa fetschian valair cun vusch unida envers ils stadis ed envers las instituziuns da la UE. 
Las regiuns alpinas èn sa cunvegnidas gia il zercladur 2012 ad ina iniziativa cuminaivla per ina strategia macroregiunala da las Alps. 
A Puntina han las participantas ed ils participants da la conferenza fixà ils proxims pass. 
Uschia duai quest tema anc vegnir tractà dal cussegl europeic il december 2012. 
La primavaira 2013 ha lieu la proxima scuntrada da las actuas e dals acturs a Milaun. 
La conferenza da las regenzas dals chantuns alpins – in curt purtret 
La conferenza da las regenzas dals chantuns alpins ( CRCA) è vegnida fundada l' onn 1981. 
Oz fan part da la conferenza las regenzas dals chantuns Uri, Sursilvania, Sutsilvania, Glaruna, Grischun, Tessin e Vallais. 
Al cumenzament sa restrenscheva ses intent sin la coordinaziun da dumondas en connex cun l' utilisaziun da la forza idraulica. 
En il fratemp è vegnì extendì l' intent da la CRCA. 
Oz vul ella cuntanscher ina represchentaziun communabla da tut ils interess specifics da las muntognas, e quai en Svizra ed a l' exteriur. 
I sa tracta particularmain dals temas aua ed utilisaziun da la forza idraulica, traffic, turissem sco er service public en general. 
Ina incumbensa actuala impurtanta è la cooperaziun tar la concepziun da la nova politica regiunala ( NPR) da la confederaziun. 
La surfatscha dals set chantuns ch' èn sa reunids a la CRCA correspunda a 43% da la surfatscha totala da la Svizra. 
En ils chantuns da la CRCA vivan 1 milliun persunas u 13% da la populaziun svizra. 
La spessezza media da la populaziun en il perimeter da la CRCA importa ca. 70 persunas per kilometer quadrat ( Svizra: 176 persunas/km2). 
Il presidi da la CRCA vegn midà en intervals regulars tranter ils chantuns. 
Emprima scuntrada da contact tranter ils represchentants da l'armada e dal departament da segirezza
Sin proposta dal cusseglier guvernativ Christian Rathgeb ha gì lieu glindesdi, ils 12 da november 2012, a Cuira l' emprima scuntrada da contact dals " generals grischuns ". 
A questa occurrenza èn sa scuntrads represchentants dal militar d' aut rang che derivan dal chantun Grischun u che cumondan truppas grischunas e represchentants dal departament da giustia, segirezza e sanadad ch' è responsabel en il Grischun per ils fatgs dal militar. 
La scuntrada che duai avair lieu regularmain en l' avegnir ha servì al barat vicendaivel d' infurmaziuns e d' ideas. 
Monitoring dal luf: Co vegnan survegliads ils lufs dal Calanda?
Er sche lufs vivan permanentamain en in territori, vegnan els observads mo darar. 
Perquai èsi impurtant d' avair cumprovas indirectas. 
Grazia als svilups tecnics furneschan questas cumprovas infurmaziuns fitg impurtantas, per exempel davart la derivanza dals lufs dal Calanda. 
Lufs vivan en il zuppà e vegnan per il solit observads e fotografads mo per casualitad. 
Per tuttina pudair far in maletg da l' existenza e dal svilup da l' effectiv dals lufs, vegnan applitgadas er metodas da cumprova indirectas. 
Ils guardiaselvaschina chantunals, collavuraturs da l' uffizi da chatscha e pestga, tgiran traplas fotograficas, analiseschan animals selvadis ed animals da chasa stgarpads, fan taxaziuns da fastizs en la naiv frestga e rimnan excrements, fastizs da spida e pails. 
En ils excrements ed en las ragischs dals pails sa chattan cellas dal corp cun infurmaziuns geneticas ( DNA, RNA). 
L' universitad da Losanna ( laboratori da biologia da conservaziun) fa las analisas correspundentas che permettan da determinar la spezia d' animals e – sche la qualitad è buna avunda – er la schlattaina e l' individi. 
Uschia èsi reussì d' identifitgar la luffa F07 ed il luf M30, che vivan al Calanda, sco geniturs probabels dals emprims lufs pitschens naschids en Svizra. 
Tuts dus èn l' emprim vegnids constatads l' onn 2011 en il Vallais. 
Traplas fotograficas èn vegnidas postadas er da persunas privatas. 
Qua na pon ins far naginas objecziuns, uschè ditg che viandantas e viandants na vegnan betg disturbads. 
En nagin cas na dastgi dentant esser che traplas fotograficas vegnan equipadas cun estgas e cun predas. 
Uschia interpretassan ils lufs pitschens la savur da l' uman sco funtauna da nutriment attractiva, quai che pudess esser cunzunt l' enviern in tagl privlus en l' atgna charn. 
Lufs che sa disan vi da l' uman èn incalculabels e n' èn betg la finamira dal management grischun dal luf. 
L' uffizi da chatscha e pestga appellescha a la populaziun da betg pavlar ils lufs e supplitgescha d' annunziar mintga observaziun directa ed indirecta. 
A medem temp vegni rendì attent che la societad grischuna per la perscrutaziun da la natira organisescha mardi, ils 20-11-2012, a Cuira in referat davart il tema " animals da rapina gronds " cun dr. Urs Breitenmoser, manader da project da KORA ( projects da perscrutaziun coordinads per il mantegniment e per il manaschament dals animals da rapina en Svizra). 
L' occurrenza ha lieu en la chasa Brandis e cumenza a las 20.15. 
Nov monitoring da peschs en il Rain
Ina finamira essenziala da la cumissiun internaziunala da las regenzas Rain alpin ( CIRRA) è d' augmentar la valur ecologica dal Rain alpin e da garantir la segirezza en cas d' aua gronda. 
Ils peschs sco indicatur ecologic èn en quest connex in parameter central. 
La CIRRA s' exprima a favur d' ina retschertga davart l' effectiv da peschs en il Rain alpin. 
Ultra da quai collavura la CIRRA cun l' uffizi federal d' ambient ( UFAM, CH) vi d' in model per avertir cunter auas grondas che duai star a disposiziun a partir da la mesadad da l' onn 2013. 
Quants peschs vivan en il Rain alpin tranter La Punt Rehenau ed il Lai da Constanza? 
L' effectiv da peschs è in indicatur central per il stadi ecologic dal flum. 
Ussa vul la cumissiun internaziunala da las regenzas Rain alpin ( CIRRA) laschar far ina nova inventarisaziun. 
Quai ha ella concludì oz a Cuira a chaschun da sia 31avla sesida. Las lavurs respectivas vegnan ussa surdadas. 
L' uschenumnà monitoring da peschs vegn realisà l' onn che vegn. 
Cun il monitoring da basa accordà en il rom da la CIRRA vegn stgaffida ina basa da datas cumparegliablas per l' entir territori. 
Quai pussibilitescha d' examinar en moda unitara il territori da project e porscha enconuschientschas davart midadas en il sistem da las auas. 
Spezialmain impurtant è il monitoring da peschs er per mesirar il success da las mesiras da meglieraziun che sa basan sin il concept da svilup dal Rain alpin. 
Il monitoring da peschs da la CIRRA gida er directamain a controllar il success dal project RHESI da la regulaziun internaziunala dal Rain ( RIR). 
Model fidaivel per avertir cunter auas grondas 
Ina finamira impurtanta da la CIRRA è la protecziun cunter aua gronda. 
Gist per l' ultima part dal Rain tranter Diepoldsau ed il Lai da Constanza n' è la segirezza en cas d' aua gronda strusch garantida en cas d' in eveniment dal tschientaner. 
Qua ston las mesiras vegnir meglieradas. 
Perquai prevesa il concept da svilup dal Rain alpin d' augmentar la capacitad da deflussiun dal Rain da 3100 meters cubic per secunda a 4300 meters cubic per secunda. 
Ed il letg dal Rain alpin duai vegnir engrondì ils proxims decennis da 1900 hectaras a var 2900 hectaras. 
In flum che ha spazi avunda po s' extender en moda natirala en cas d' aua gronda e na va betg immediatamain sur la riva or. 
Uschia daventa la periclitaziun d' abitadis e d' umans main probabla. 
La basa decisiva per las mesiras planisadas è in model fidaivel per avertir cunter auas grondas. 
L' uffizi federal d' ambient ( UFAM, CH) elavura actualmain in model da basa che po vegnir consultà per calcular il preavis. 
La CIRRA lavura vi dal svilup da quest model da basa e vegn ad accumpagnar l' introducziun. 
Fin la primavaira 2013 vegnan redigids ils carnets d' obligaziuns per ils moduls regiunals da la CIRRA " Gestiun dals spazis per retegnair auas grondas " sco er in " Manual dals scenaris ". 
La CIRRA parta dal fatg che las prognosas da deflussiun dal nov model da basa vegnian a star a disposiziun per il manaschi quotidian a partir da la mesadad da l' onn 2013. 
Il project RHESI vegn cuntinuà 
La cumissiun da la regenza è vegnida infurmada da las persunas responsablas per il project davart la regulaziun internaziunala dal Rain ( RIR) er davart il stadi actual dal project RHESI. 
La fin da settember èn vegnidas preschentadas a Lustenau dus variantas da project a circa 100 acturas ed acturs. 
Davart questas variantas han las persunas pertutgadas pudì prender posiziun. 
Questas reacziuns – en spezial las posiziuns da l' agricultura e dal provediment d' aua vegnan examinadas cun quità – furman la basa per elavurar ina varianta optimala. 
Cumià da la cussegliera guvernativa dr. Renate Müssner 
Il parsura da la CIRRA, cusseglier guvernativ dr. Mario Cavigelli, ha ultra da quai profità da la schanza a l' ultima sesida da cumissiun da quest onn per prender cumià da la cussegliera guvernativa dr. Renate Müssner. 
Ella na stat betg pli a disposiziun per las elecziuns en il Liechtenstein che han lieu la primavaira che vegn e sto perquai er bandunar la CIRRA suenter esser stada quatter onns commembra. 
Il cusseglier guvernativ Cavigelli ha engrazià la cussegliera guvernativa dr. Renate Müssner per ses engaschament, en spezial per il presidi prosperaivel durant l' onn 2009, e l' ha giavischada tut il bun per sia nova part da la vita. 
Tgi è la CIRRA? 
Las commembras ed ils commembers da la cumissiun internaziunala da las regenzas Rain alpin ( CIRRA) sa scuntran duas giadas l' onn per sesidas da cumissiun. 
En quest connex rapportan ellas ed els davart il stadi dals projects currents. 
Ultra da quai vegnan discutads temas actuals che sto vegnir schliads e prendidas decisiuns davart novs projects. 
Las regenzas dal principadi da Liechtenstein, dal Vorarlberg e dals chantuns Grischun e Son Gagl persequiteschan en il rom da la " Cunvegna da cooperaziun davart il Rain alpin " dapi il december 1998 sco finamira surordinada la promoziun dal svilup segir e duraivel per duvrar cuminaivlamain il territori dal Rain alpin, en spezial la garanzia da la segirezza en cas d' aua gronda, l' utilisaziun spargnusa ed ecologica dal spazi e da las resursas sco er il mantegniment e l' augment da las valurs natiralas. 
Las commembras ed ils commembers da la CIRRA èn mag. 
Markus Wallner ( Vorarlberg), cusseglier guvernativ Willi Haag ( chantun Son Gagl), cussegliera guvernativa dr. Renate Müssner ( principadi da Liechtenstein) e cusseglier guvernativ dr. Mario Cavigelli ( chantun Grischun, presidi). 
Sco represchentant da la Republica da l' Austria e da la Svizra sa participeschan mintgamai dr. Heinz Stiefelmeyer e Hans Peter Willi ( UFAM) a las sesidas da la CIRRA. 
Ulteriuras infurmaziuns davart la CIRRA e davart sias activitads èn publitgadas sin la pagina d' internet http://www.alpenrhein.net. 
Communicaziun da la regenza dals 15 da november 2012
En sia ultima sesida ha la regenza tractà diversas fatschentas communalas e regiunalas. 
Approvà l' engrondiment da l' ovra electrica d' aua da dotaziun Pradella 
Il project da las Ovras electricas d' Engiadina SA per engrondir l' ovra electrica d' aua da dotaziun Pradella sco er la concessiun dal dretg da las auas che la vischnanca da Scuol ha dà per duvrar supplementarmain l' aua da surscul da la serra vegnan approvads. 
Il project prevesa da remplazzar il stabiliment da dotaziun existent Pradella tras in' ovra electrica d' aua da dotaziun. 
Per quest intent vegn construida al medem lieu ina centrala da dotaziun extendida. 
L' ovra electrica vegn integrada en la serra existenta. 
Spetgada vegn ina producziun d' electricitad da 2,5 fin 2,8 uras da gigawat. 
I vegn fatg quint cun custs d' investiziun da totalmain var 4,4 milliuns francs. 
Da vischnancas e da regiuns 
Savognin: La revisiun totala da la planisaziun locala, concludida ils 12 da mars 2012 da la vischnanca da Savognin, vegn approvada per gronda part. 
La procedura d' approvaziun per la zona per edifizis e per stabiliments publics " La Nars " ( territori " Sot Curtegns ") vegn sistida fin ch' il concept regiunal d' abitadi da la regiun dal Grischun central ed in' evaluaziun dal lieu per il center da sport " La Nars " èn avant maun. 
Tenor il model directiv da la vischnanca da Savognin duain vegnir stgaffidas purschidas da temp liber e da recreaziun en il territori " Sot Curtegns ". 
La vischnanca ha laschà elavurar in studi per in project preliminar che prevesa en quest territori in stabiliment da sport d' enviern e da temp liber cun ina plazza da glatsch, ina plazza da curling ed ina plazza da tennis sco er cun ulteriurs indrizs infrastructurals. 
Tusaun: A la vischnanca da Tusaun vegn garantida ina contribuziun chantunala da construcziun pauschala da 359'600 francs per engrondir la chasa da scola Compogna. 
Projects da vias 
La regenza ha prendì ils suandants conclus davart projects da vias: 
- H27 via d' Engiadina: Il project d' execuziun per la correcziun da via H27, Giarsun – Ardez vest, engrondiment da la deponia Tars 1, vegn approvà. 
- H19 via sursilvana: Il preventiv dals custs actualisà per la correcziun da via H19, Trin Mulin – Felsbach, da 15,8 milliuns francs vegn approvà. 
- H28c via dal pass dal Fuorn: Il preventiv dals custs per la correcziun da via H28c, Zernez – Ova dal Sagl, da 14,4 milliuns francs vegn approvà. 
La cumissiun predeliberanta dal cussegl grond sustegna la fusiun da vallada en Lumnezia
La cumissiun predeliberanta dal cussegl grond sustegna unanimamain la fusiun da las vischnancas da Cumbel, Degen, Lumbrein, Morissen, Suraua, Vella, Vignogn e Vrin a la vischnanca da Lumnezia. 
Cun la missiva dals 28 d' avust 2012 propona la regenza al cussegl grond d' approvar la fusiun da las vischnancas da Cumbel, Degen, Lumbrein, Morissen, Suraua, Vella, Vignogn e Vrin a la vischnanca da Lumnezia. 
La fusiun duai vegnir realisada per il 1. da schaner 2013. 
Sut il presidi dal deputà Maurus Tomaschett ed en preschientscha da la presidenta da la regenza Barbara Janom Steiner sco er dals presidents da las vischnancas pertutgadas ha la cumissiun predeliberanta dal cussegl grond predeliberà questa fatschenta per mauns dal cussegl grond. 
Ils 25 da matg 2012 han las votantas ed ils votants da las otg vischnancas pertutgadas approvà cleramain la fusiun da lur vischnancas, e quai en media cun 87 pertschient. 
Sco usità han represchentantas e represchentants da las vischnancas e da las autoritads infurmà la cumissiun predeliberanta dal cussegl grond al lieu davart il project da fusiun. Suenter ina debatta detagliada ha la cumissiun decidì unanimamain d' entrar en il project e da proponer al cussegl grond d' approvar la fusiun e da metter en vigur il conclus per il 1. da schaner 2013. 
La cumissiun è unanimamain da l' avis che la fusiun da vischnancas saja exemplarica ed haja in perimeter da fusiun ideal. 
Cunquai che tut las vischnancas pertutgadas appartegnan al medem circul, na chaschuna questa fusiun er naginas midadas da l' appartegnientscha als circuls. Percunter sa reducescha il dumber da vischnancas dal circul da la Lumnezia dad actualmain 11 a da nov 4 vischnancas, sch' il cussegl grond approvescha il project en la sessiun da december 2012. 
La cumissiun per ambient, traffic ed energia deliberescha la planisaziun da novas colliaziuns da traffic
La cumissiun per ambient, traffic ed energia prenda enconuschientscha dal rapport da la regenza concernent la planisaziun da novas colliaziuns da traffic per mauns da la sessiun da december dal cussegl grond. 
A chaschun da sia emprima sesida sut il nov president, deputà Markus Clavadetscher, ed en preschientscha dal cusseglier guvernativ Mario Cavigelli sco er da represchentantas e represchentants da l' administraziun chantunala ha la cumissiun per ambient, traffic ed energia predeliberà il rapport davart la planisaziun da novas colliaziuns da traffic per mauns da la sessiun da december 2012 dal cussegl grond. 
Suenter ina discussiun detagliada ed approfundada è la cumissiun s' exprimida per sustegnair il rapport da la regenza. 
Las finamiras dal rapport èn: resumar en ina survista ils differents projects da traffic ch' èn vegnids examinads en il rom dal project " Planisaziun da novas colliaziuns da traffic ", evaluar ils resultats dals studis d' opportunitad e far in giudicament cumparativ dals projects che duain vegnir persequitads vinavant. 
La cumissiun ha laschà preschentar la regenza en detagl ils 10 projects ed ha alura fatg in' appreziaziun generala. 
La cumissiun ha smirveglià in zic ch' il rapport ha resguardà mo projects da viafier. 
A la cumissiun manca en general ina vista cumplessiva surordinada dals svilups en il sectur dal traffic ( via e viafier). 
Da vart da la cumissiun è er vegnì crititgà ch' il rapport saja focussà exclusivamain sin variantas maximalas. 
Ina discussiun ha er chaschunà il giudicament da la regenza dals singuls projects e sia classificaziun en projects A, B e C. En quest connex han singuls commembers da la cumissiun exprimì lur preoccupaziun che projects da la categoria B hajan l' effect ch' er infrastructuras dal traffic ch' existan gia, na vegnian betg pli mantegnidas en moda adequata. 
Suenter che la regenza ha pudì eliminar quests dubis ha la cumissiun concludì unanimamain da proponer al cussegl grond d' entrar en il rapport e da prender enconuschientscha da quel. 
Inscunters finals da &quot;Il Grischun essan nus&quot; a Roveredo ed a San Murezzan
La presidenta da la regenza Barbara Janom Steiner ha realisà las emnas passadas ina seria d' inscunters en tut las trais regiuns linguisticas dal chantun. 
Per la fin da la seria, che stat sut il motto " Il Grischun essan nus – la presidenta da la regenza tranter nus ", visita Janom Steiner Roveredo e San Murezzan. 
Venderdi, ils 23 da november 2012, è la presidenta da la regenza Barbara Janom Steiner a Roveredo. Quai sin invitaziun da la regiun Mesolcina. 
A partir da las 18.00 ha lieu en il center administrativ chantunal da Roveredo ina scuntrada cun represchentantas e represchentants da las vischnancas e da las federaziuns dal Mesauc. 
Disctuadas vegnan tranter auter las lavurs en connex cun la nova emprova da refurmar la gulivaziun da finanzas chantunala. 
A las 19.15 è previs in inscunter cun las medias. 
In' emna pli tard, venderdi, ils 30 da november 2012, avra la presidenta da la regenza Janom Steiner la stagiun da skis 2012/2013 a San Murezzan. 
A las 17.30 dat Janom Steiner liber la pista da skis per il " St. Moritz City Race ". Questa pista è vegnida installada en il vitg da San Murezzan aposta per quest eveniment. 
Suenter vegn Janom Steiner a sa maschadar tranter la populaziun preschenta. 
Fin a la surdada dals premis exista la pussaivladad d' in barat informal. 
La regenza ha nominà il nov manader da l'uffizi per l'execuziun giudiziala
La regenza grischuna ha elegì Mathias Fässler sco nov manader da l' uffizi chantunal per l' execuziun giudiziala. 
Mathias Fässler, che ha 51 onns e ch' è stà durant blers onns secretari dal departament da giustia, segirezza e sanadad, entra en uffizi mez da l' onn 2013. 
La successiun a la testa da l' uffizi per l' execuziun giudiziala è reglada: Tenor il conclus da la regenza daventa Mathias Fässler successur da Walter Schlegel, ch' è da sia vart vegnì elegì quest onn sco cumandant da la polizia chantunala dal Grischun. 
Fässler è dapi l' onn 1995 secretari dal departament da giustia, segirezza e sanadad. 
Avant è il giurist ed advocat stà manader dal servetsch giuridic da quest departament. 
L' um da 51 onns ha enconuschientschas fundadas da l' execuziun da chastis e da mesiras. Quai tant areguard la legislaziun sco er areguard l' organisaziun. 
Uschia ha Fässler manà la gruppa da lavur ch' è stada responsabla per realisar la nova part generala dal cudesch penal svizzer sin plaun chantunal. 
En il rom da la reorganisaziun da l' administraziun è el plinavant stà responsabel per il project concernent la fusiun dals differents secturs da l' execuziun da chastis e da mesiras. Da questa fusiun è resortì l' actual uffizi per l' execuziun giudiziala. 
Mathias Fässler cumenza cun ses nov uffizi, uschespert che sia successiun tar il secretariat dal departament è reglada. 
Fin lura vegn l' uffizi per l' execuziun giudiziala manà vinavant en moda interimistica d' Andrea Zinsli. 
Communicaziun da la regenza dals 22 da november 2012
En sia ultima sesida ha la regenza grischuna tranter auter deliberà contribuziuns. 
Da vischnancas e da regiuns 
Sent: La revisiun parziala da la planisaziun locala che la vischnanca da Sent ha concludì ils 25 da settember 2011 per engrondir l' areal per l' explotaziun da gera " Panas-ch Sura " vegn approvada per part. 
Ina part dal territori da la chava da gera duai vegnir attribuida ad ina zona da mastergn. 
Quai stat però en in conflict cun l' obligaziun vertenta planisada da prestar ina cumpensaziun per la protecziun da la natira. 
Perquai vegn sistida la procedura d' approvaziun per la zona da mastergn engrondida. 
Engiadina bassa: L' adattaziun dal plan directiv regiunal " Explotaziun da material e gestiun da ruments ", concludida da la corporaziun regiunala Pro Engiadina bassa ils 3 d' avrigl 2012, vegn approvada. 
Il plan directiv chantunal vegn adattà correspundentamain. 
Casti: A la vischnanca da Casti vegn garantida ina contribuziun chantunala da construcziun pauschala da 361'300 francs per engrondir la chasa da scola Cumpogna. 
A partir da l' onn da scola 2013/14 duai tut il stgalim superiur da la Val d' Alvra vegnir instruì unicamain en il center regiunal da scola superiura a Casti. 
Arosa: La lescha da taglia dals 4 da november 2012 da la nova vischnanca dad Arosa, fusiunada per il 1. da schaner 2013, vegn approvada. 
Lumnezia: La lescha da taglia dals 23 da settember 2012 da la nova vischnanca da Lumnezia, fusiunada per il 1. da schaner 2013, vegn approvada. 
Contribuziuns chantunalas a differentas instituziuns 
Immo holistica Engiadina SA, Susch: La regenza sustegna l' engrondiment da la clinica holistica Engiadina, l' emprima clinica da burnout svizra a Susch. 
Per augmentar la capacitad da la clinica cun cumprar e renovar l' hotel " Steinbock " vegn garantida ina contribuziun chantunala da 300'000 francs. 
En l' hotel vegnan stgaffidas 15 stanzas novas e 6 localitads da terapia per la clinica da burnout. 
Las investiziuns vegnan fatgas sur la Immo holistica Engiadina SA fundada da nov. 
Grazia a l' engrondiment pon vegnir stgaffidas 15 plazzas da lavur novas. 
La clinica holistica Engiadina a Susch è vegnida inaugurada l' onn 2010. 
Ella è s' etablida entaifer curt temp sin il martgà da sanadad e figurescha er sin la glista dals ospitals dal chantun Grischun. 
Siglientà cun success il grip sur la via dal Güglia
Suenter ch' in toc dal grip era crudà ils 6 da november 2012 sin la via dal Güglia tranter Rona e Mulegns, periclitavan parts dal grip instabilas pli grondas er vinavant la colliaziun da traffic impurtanta cun l' Engiadina. 
Per segirar duraivlamain la via principala han ins laschà vegnir a val il venderdi suentermezdi – cun ina siglientada da segirezza controllada – parts dal grip instabilas d' ina dimensiun da circa 300 meters cubic. 
L' analisa da la paraid-crap sut Nascharegnas tras ils geologs da l' uffizi da construcziun bassa ha mussà che ulteriuras parts dal grip pli grondas d' ina dimensiun da circa 300 meters cubic pudessan baud u tard vegnir a val e periclitar la via dal Güglia. 
En quest lieu è il grip da chaltschina plain stresas e sfendaglias. 
Immediatamain suenter ch' il toc dal grip era crudà sin la via, è ina interpresa spezialisada vegnida incumbensada da stabilisar resp. da nettegiar la paraid-crap critica. 
La metoda la pli economica e duraivla è stada quella da siglientar las parts dal grip periclitadas. 
Per quest intent èn vegnidas furadas cun pressiun auta foras da mina d' ina lunghezza da 2 fin 12 meters e d' in diameter dad 85 millimeters da surengiu en las parts dal grip instabilas. 
Las foras da mina èn vegnidas chargiadas curt avant la siglientada il venderdi en damaun. 
Il maister siglientader ha envidà las chargias explosivas il venderdi a las 13.30. La via dal Güglia tranter Rona e Mulegns ha stuì vegnir serrada da las 13.00 fin las 15.00 per tut il traffic. 
In sviament è stà pussaivel mo sur il pass da l' Alvra u sur il pass dal Flüela. 
Pervia da las stgaglias da l' explosiun è in vast conturn da la zona da privel vegnì serrà er per pedunas e peduns e per aspectaturas ed aspectaturs. 
Suenter la siglientada dal grip han ils geologs controllà, sch' igl haja anc eventualas restanzas da grip instabilas sin la surfatscha siglientada, avant che la via ha puspè pudì vegnir averta. 
L' emna proxima vegnan fatgas las lavurs da nettegiada en il sectur da la paraid, nua ch' igl era scumandà fin ussa da lavurar pervia dal privel da crudada da grippa. 
Suenter po il bloc da chaltschina da circa 80 meters cubic sin la via dal Güglia vegnir demolì senza privel, ed il traject da la via donnegià po vegnir reparà. 
Previsiblamain la fin da november vegn la via dal Güglia puspè averta per il traffic e vegn il sviament prendì ord funcziun. 
La cussegliera federala Simonetta Sommaruga visita l'alloschi d'asil a Sufers
La scheffa dal Departament federal da giustia e polizia ( DFGP), Simonetta Sommaruga, è sa scuntrada oz ad in discurs cun il cusseglier guvernativ dal Grischun, Christian Rathgeb, e cun il president communal da Sufers, Thomas Lechner. 
Ensemen han las trais persunas che fan part da gremis executivs visità l' alloschi temporar d' asil a Sufers ed han ludà la buna collavuraziun tranter la Confederaziun, il chantun e la vischnanca. 
L' alloschi d' asil a Sufers è vegnì avert pir dacurt, vul dir l' october passà. 
L' implant sutterran da l' armada, ch' è situà sper la A13, è in post extern dal center da registraziun e da procedura d' Altstätten e vegn actualmain duvrà sco alloschi per circa 80 umens. 
Ils requirents d' asil, che derivan principalmain da l' Africa dal nord e dal vest, sa chattan tuts en ina procedura currenta da Dublin. 
Per sa pudair far in maletg da l' alloschi e dal mintgadi dals requirents d' asil ha la cussegliera federala Simonetta Sommaruga visità oz – ensemen cun il cusseglier guvernativ dal Grischun, Christian Rathgeb, e cun il president communal da Sufers – l' alloschi d' asil ed ha discurrì cun abitants sco er cun collavuraturas e collavuraturs d' assistenza. 
Al lieu è la cussegliera federala sa laschada infurmar davart il program d' occupaziun ch' è vegnì lantschà a Sufers gist suenter l' avertura da l' alloschi. 
Uschia collavuran mintgamai 10 fin 15 requirents d' asil durant ils lavurdis cun ils lavurers communals, reparan sendas da viandar e fan lavurs forestalas. 
Cuminaivlamain han Sommaruga, Rathgeb e Lechner punctuà ch' i saja en l' interess da tut las persunas participadas d' accelerar las proceduras d' asil, per ch' ils requirents d' asil survegnian uschè svelt sco pussaivel ina decisiun cun vigur legala davart lur dumonda d' asil. 
La cussegliera federala Simonetta Sommaruga ha engrazià als represchentants preschents da las autoritads per la buna collavuraziun tranter la Confederaziun, il chantun Grischun e la vischnanca da Sufers. 
Resultats da la votaziun dal pievel dals 25 da november 2012 en il Grischun
Project chantunal: 
Lescha davart las taxas turisticas ( LTT) 
Participaziun a la votaziun 35,85 pertschient 
Gea 
16'412 
34,55% 
Na 
31'087 
65,45% 
Project federal: 
Midada da la lescha davart epidemias d' animals ( LFE) 
Participaziun a la votaziun 34,44 pertschient 
Gea 
26'990 
59,81% 
Na 
18'137 
40,19% 
Ina survista detagliada da tut ils resultats ( documents *.pdf e *.txt da mintga project da votaziun cun la pussaivladad d' als chargiar giu) vegn publitgada en l' internet: /RM/publicaziuns/elecziunsevotaziuns/resultas/Seiten/2012_11_25_Resultat.aspx. 
La cumissiun predeliberanta beneventa la fusiun en il Scanvetg
La cumissiun predeliberanta dal cussegl grond sustegna unanimamain la fusiun da las vischnancas d' Arosa, Calfreisen, Castiel, Langwies, Lüen, Molinis, Peist e St. Peter-Pagig a la nova vischnanca d' Arosa. 
En sia missiva dals 28 d' avust 2012 propona la regenza dal chantun Grischun al cussegl grond d' approvar la fusiun da las vischnancas d' Arosa, Calfreisen, Castiel, Langwies, Lüen, Molinis, Peist e St. Peter-Pagig a la nova vischnanca d' Arosa. 
La fusiun duai vegnir realisada per il 1. da schaner 2013. 
Sut il presidi dal deputà Ernst Casty ha la cumissiun predeliberanta dal cussegl grond predeliberà questa fatschenta per mauns dal cussegl grond che vegn a la tractar en la sessiun da december 2012. 
A la sesida èn sa participads er la presidenta da la regenza Barbara Janom Steiner sco er la presidenta ed ils presidents da las vischnancas pertutgadas. 
Las votantas ed ils votants d' Arosa, Calfreisen, Castiel, Langwies, Lüen, Molinis, Peist e St. Peter-Pagig han approvà la fusiun da lur vischnancas a la nova vischnanca d' Arosa ils 17 da zercladur 2012. 
La cumissiun predeliberanta dal cussegl grond è sa laschada infurmar al lieu da represchentantas e da represchentants da las vischnancas e da las autoritads davart il project da fusiun. Suenter ina debatta intensiva ha ella decidì unanimamain da proponer al cussegl grond d' approvar la fusiun da las vischnancas d' Arosa, Calfreisen, Castiel, Langwies, Lüen, Molinis, Peist e St. Peter-Pagig e da metter en vigur il conclus per il 1. da schaner 2013. 
La cumissiun è persvadida ch' i sa tracta d' ina fusiun gista, impurtanta e raschunaivla, da la quala resorta ina vischnanca nova e ferma per il chantun Grischun. 
Perquai che tut las vischnancas appartegnan al medem circul, al medem district sco er a la medema regiun, n' ha questa fusiun naginas autras consequenzas. 
Cun questa fusiun tracta il cussegl grond en la proxima sessiun da december ina da quatter fusiuns da vischnancas da l' onn 2012. 
Las fusiuns en la Val Stussavgia e da Ramosch e Tschlin ha il cussegl grond gia deliberà. 
Sch' il cussegl grond acceptass er las fusiuns en il Scanvetg ed en la Lumnezia ( medemamain en la sessiun da december 2012) dessi en il chantun Grischun per il 1. da schaner 2013 anc 158 vischnancas. 
La cumissiun giavischa da spustar il termin da votaziun davart l'iniziativa dal pievel &quot;Fermas vischnancas – in ferm chantun&quot;
La cumissiun dal cussegl grond per politica da stadi e strategia beneventa in spustament da la votaziun dal pievel davart l' iniziativa dal pievel " Fermas vischnancas – in ferm chantun " sin l' atun 2013. 
Sut il presidi dal deputà Bruno W. Claus ed en preschientscha da la presidenta da la regenza Barbara Janom Steiner resp. dal cusseglier guvernativ Martin Jäger sco er d' ina represchentanza da l' administraziun chantunala ha la cumissiun per politica da stadi e strategia predeliberà differentas fatschentas per mauns da la sessiun da december 2012 dal cussegl grond. 
Uschia recumonda la cumissiun unanimamain al cussegl grond da prender enconuschientscha e da sustegnair las finamiras annualas e las mesiras che la regenza propona en ses program annual 2013. 
En connex cun l' iniziativa dal pievel " Fermas vischnancas – in ferm chantun " è la cumissiun, ensemen cun la regenza e cun il comité d' iniziativa, vegnida unanimamain a la conclusiun da proponer al cussegl grond, sin basa da l' art. 15 da la constituziun chantunala, da spustar per 6 mais la votaziun dal pievel ch' era planisada per ils 3 da mars 2013. 
En vista al dumber da projects da votaziun dals 3 da mars 2013 na fissi ord vista da la cumissiun ni raschunaivel ni opportun da suttametter a las votantas ed als votants a medem temp er la dumonda impurtanta da las structuras statalas en il chantun Grischun. 
Unanimamain ha la cumissiun acceptà la proposta da la regenza en la missiva dal preventiv 2013, numnadamain d' adattar l' art. 38 da la lescha da finanzas dal chantun Grischun. 
Ils gieus olimpics d'enviern 2022 en il Grischun èn pronts per vegnir tractads en il cussegl grond
La cumissiun dal cussegl grond per economia e taxas ha predeliberà la missiva da la regenza per ils XXIV. 
gieus olimpics d' enviern Grischun 2022 per mauns da la sessiun da december 2012 dal cussegl grond. 
Suenter discussiuns intensivas durant in di e mez recumonda la gronda maioritad da la cumissiun al cussegl grond d' entrar en la fatschenta, d' acceptar il project cun ina cumplettaziun e da recumandar a las votantas ed als votants d' approvar l' inoltraziun d' ina candidatura per realisar ils gieus olimpics. 
Cun la missiva dals 5 da settember 2012 suttametta la regenza al cussegl grond il concept per la candidatura e per la realisaziun dals XXIV. 
gieus olimpics d' enviern Grischun 2022. 
Sut la direcziun dal president da la cumissiun Roger Vetsch ha la cumissiun dal cussegl grond per economia e taxas ( CET) predeliberà il project cumplex durant in di e mez per mauns dal cussegl grond. 
A la sesida è er sa participà il cusseglier guvernativ Hansjörg Trachsel. 
La cumissiun ha sa laschà declerar detagliadamain il concept per la candidatura e per la realisaziun da gieus olimpics d' enviern en il Grischun. 
En discussiuns intensivas èn ils accents vegnids mess cunzunt sin ils custs per il chantun Grischun e sin la persistenza. 
Per la cumissiun èsi indispensabel che mo gieus persistents dastgan avair lieu en il Grischun, ed ella sustegna senza resalvas l' idea da gieus che han lieu en in rom natiral. 
La candidatura dal Grischun 2022 è pia ina vaira alternativa als gieus convenziunals che prevesan ina cumbinaziun dal territori urban per las concurrenzas da glatsch e dals territoris da muntogna periferics per las disciplinas da naiv. 
Areguard ils custs renviescha la cumissiun a la clera cunfinaziun tranter la candidatura, a la quala il chantun sa participescha cun 8 milliuns francs, l' organisaziun e la realisaziun dals gieus, ch' èn chaussa da la confederaziun, ed ils custs per l' infrastructura e per la segirezza, per ils quals il chantun duai furmar reservas da 300 milliuns francs. 
Uschia duai vegnir cuntanschida ina segirezza maximala areguard ils custs, ed ils gieus duain da princip pudair vegnir finanziads sur il preventiv ordinari. 
En quest connex fa la cumissiun dentant anc ina pretensiun supplementara, numnadamain ch' i duai vegnir fixà explicitamain ch' il chantun Grischun na surpiglia nagin deficit per la realisaziun operativa dals gieus. 
Ina minoritad da la cumissiun pretenda percunter che la missiva vegnia returnada a la regenza per la laschar repassar. 
Ella pretenda che la regenza preschentia al cussegl grond in concept da svilup sco alternativa als gieus olimpics d' enviern. Ils 300 milliuns francs ch' èn previs per ils gieus olimpics duessan alura star a disposiziun per ils programs da quest concept da svilup. 
La cumissiun per economia e taxas recumonda unanimamain al cussegl grond d' entrar en il project, ed ella sustegna las propostas da la regenza cun 10 cunter 1 vusch. 
Il cussegl grond vegn a tractar la missiva per ils XXIV. 
gieus olimpics d' enviern Grischun 2022 en la proxima sessiun da december 2012. 
Sch' er il cussegl grond approvescha il project, han las votantas ed ils votants dal Grischun ils 3 da mars 2013 l' ultim pled en chaussa. 
Communicaziun da la regenza dals 29 da november 2012
La regenza grischuna ha approvà differentas contribuziuns. 
Uschia per exempel a favur da la preschentaziun dal chantun Grischun al Marché-Concours national de chevaux 2013 a Saignelégier ed a favur da la construcziun d' in nov vial da bus a Cuira. 
Ils chantuns Grischun e Glaruna al Marché-Concours national de chevaux 2013 a Saignelégier 
Ils chantuns Grischun e Glaruna èn l' onn proxim ils chantuns ospitants al Marché-Concours national de chevaux 2013 a Saignelégier ( Giura). 
Per la preschentaziun ha la regenza grischuna garantì ina contribuziun da maximalmain 300'000 francs. 
Plirs dieschmilli aspectaturas ed aspectaturs sa scuntran mintga onn durant la segunda fin d' emna d' avust a Saignelégier per visitar las exposiziuns e las cursas da chavals sco er per assister a las preschentaziuns ed al cortegi folcloristic da la festa da chavals la pli gronda da la Svizra. 
Il chantun ospitant survegn mintgamai l' occasiun da preschentar ad in vast public sasez e sia cultura, sias spezialitads e sias chaussas da mintgadi sco er atgnas contribuziuns davart il tema chaval. 
Ils chantuns Grischun e Glaruna èn sa decidids da sa preschentar l' onn 2013 cun las valurs " tradiziuns e cosmopolitissem – traditionsbewusst und weltoffen ". 
Per quest intent è vegnì creà il slogan: " Autas muntognas e Francas Muntognas: rendez-vous sin ils culms ". 
La preschentaziun vegn organisada da l' uniun Grischun vacanzas e da Turissem da Glaruna. 
Il program accumpagnant vegn concepì da diversas musicistas e da divers musicists sco er da pliras gruppas dals dus chantuns. 
Da vischnancas e da regiuns 
Cuira: La construcziun d' in nov vial da bus sin la Masanserstrasse, traject Ringstrasse fin Giacomettistrasse, vegn renconuschida sco mesira cun dretg da survegnir contribuziuns per promover il traffic public da persunas. 
Als custs totals da 2'250'000 francs vegn garantida ina contribuziun chantunala da 995 000 francs. 
Il project serva al traffic da bus regiunal che vegn finanzià dal chantun e che cursescha tranter Cuira e Haldenstein, Trimmis e Vaz sut resp. Zizers-Igis ( via A13). 
Grazia al nov vial da bus pon ils bus circular en moda pli fidada. 
Ultra da quai po vegnir augmentada la segirezza da las passagieras e dals passagiers che entran e sortan dal bus sco er da las velocipedistas e dals velocipedists. 
Küblis, Luzein: Il project d' exposiziun per il nov trassé da la via da St. Antönien, traject " Röza – bi der Suscht " vegn approvà cun cundiziuns. 
Il project cuntegna in nov access a la via naziunala N28 en il territori da Dalvazza ( Röza). 
Il trassé è vegnì concepì uschia che la viafier retica vegn suttraversada. 
Suenter vegn construì in nov trassé fin en il territori " bi der Suscht ", nua ch' el sbucca en la via existenta che maina a Luzein – Pany – St. Antönien. 
Trun: Il project d' exposiziun per la correctura da la via da Zignau, traject punt Val Zavragia Zignau, kilometers 0,53 fin 0,61, vegn approvà cun cundiziuns. 
Il project prevesa da destruir la punt ch' è vegnida construida l' onn 1930 sur l' aual da Zavragia e da la remplazzar tras ina punt nova. 
Tusaun: Ils reglaments per las zonas da protecziun ed ils plans da las zonas da protecziun per las funtaunas dal provediment d' aua public da la vischnanca da Tusaun ( pumpas Compogna ed aual da Cazas sco er funtaunas Crapteig, Nolla sura e Hirmi) vegnan approvads. 
Contribuziuns chantunalas a differentas instituziuns 
Uniun XXIV. 
gieus olimpics d' enviern en il Grischun 2022: A l' uniun XXIV. 
gieus olimpics d' enviern en il Grischun 2022 vegn garantida ina contribuziun chantunala supplementara da 500'000 francs, quai vul dir en tut maximalmain 900 000 francs, per elavurar il dossier da candidatura naziunal XXIV. 
gieus olimpics d' enviern en il Grischun 2022. Resalvada resta la concessiun dal credit tras il cussegl grond. 
La regenza premetta plinavant che las vischnancas da San Murezzan e da Tavau concedian ensemen almain in import da medema grondezza e che la confederaziun e Swiss olympic garanteschian ensemen almain in import dubel uschè grond sco quel dal Grischun. 
L' augment da la contribuziun a l' uniun XXIV. 
gieus olimpics d' enviern dal Grischun 2022 stat en connex cun in approfundaziun da las lavurs vi dal dossier per ina candidatura a l' Olimpiada. 
A l' uniun resultan tras quai custs persunals e materials pli auts. 
Sch' il resultat da la votaziun dal pievel dals 3 da mars 2013 è positiv, vegn questa contribuziun messa a quint a la contribuziun chantunala dad 8 milliuns francs a favur da la candidatura internaziunala. 
Ospital da l' Engiadin' ota: A l' ospital da l' Engiadin' ota vegn garantida ina contribuziun da totalmain 410'000 francs ( chantun e confederaziun) al project " Institut da perscrutaziun per la biomecanica da sport alpina ( CASB) ", e quai en il rom da la nova politica regiunala da la confederaziun ( NPR). 
Il project cuntegna l' installaziun d' in nov institut da perscrutaziun per la biomecanica da sport a Samedan. 
En stretga collavuraziun cun l' ospital universitar da Basilea sco er cun ils partenaris da l' industria vegni fatg en l' institut planisà perscrutaziun applitgada cun la finamira da sviluppar novs products da la tecnica medicinala e novas proceduras en ils secturs da la reabilitaziun e da la prevenziun cunter donns. 
Tgira da monuments: Il chantun sa participescha cun totalmain 55'100 francs a las lavurs da restauraziun da la " Ponte sul Lovero " a Castasegna sco er a la restauraziun da la " Chiesa cattolica Madonna della Pace Sant' Anna " a Roveredo. 
La regenza beneventa l'engaschi dal maun public per segirar la plazza aviatica regiunala a Samedan
En ina missiva al cussegl grond fa la regenza ina proposta per la garanzia e per la reorganisaziun da la plazza aviatica regiunala a Samedan. Igl è previs da cumpigliar pli fitg il maun public. 
Cun l' intent da mantegnair a lunga vista quest stabiliment da traffic impurtant duain d' ina vart las immobiglias chantunalas da la plazza aviatica vegnir transferidas ad ina interpresa d' infrastructura independenta da dretg public dal circul d' Engiadin' ota sin basa d' in dretg da construcziun. Da l' autra vart duain la confederaziun ed il chantun pajar ils proxims onns prestaziuns da promoziun da totalmain 4 milliuns francs. 
La plazza aviatica regiunala a Samedan sa chatta amez ina destinaziun turistica che na tutga betg mo tar las pli grondas en Svizra, mabain che ha er ina da las valurisaziuns las pli fermas da la Svizra. 
Sco ina da las paucas destinaziuns en il territori alpin ha l' Engiadin' ota uschia in' atgna plazza aviatica, quai ch' è in grond avantatg economic en la concurrenza internaziunala. 
Cunzunt l' hotellaria da tschintg stailas e las prestaziuns turisticas centralas da l' Engiadin' ota che stattan en connex cun tala profiteschan da la colliaziun directa cun il traffic aviatic. 
Cunquai che las pretensiuns envers l' infrastructura da basa èn s' augmentadas fermamain e perquai che la capacitad da rendita da questa plazza aviatica alpina è restrenschida oravant tut per motivs stagiunals, na po la gestiunaria actuala da la plazza aviatica, l' Engadin Airport SA, betg realisar ils meds finanzials necessaris per modernisar questa anteriura plazza aviatica militara, er betg suenter che las taxas d' atterrament èn vegnidas auzadas. 
En enconuschientscha da questas difficultads infrastructuralas è vegnida nominada la stad 2010 – sin iniziativa da la vischnanca da staziunament Samedan – ina gruppa directiva cun represchentantas e represchentants dal circul d' Engiadin' ota, da las vischnancas da l' Engiadin' ota, da l' organisaziun turistica Engiadina San Murezzan, da l' Engadin Airport SA e dal chantun Grischun sco er cun expertas ed experts da l' aviatica. Questa gruppa directiva ha gì l' incumbensa da sa fatschentar cun l' avegnir da la plazza aviatica. 
A la gruppa èsi reussì da sa cunvegnir ad in nov model organisatoric che prevesa – en renconuschientscha da l' infrastructura da la plazza aviatica sco part da la rait da traffic public – d' ina vart in engaschi pli grond da vart dal maun public e da l' autra vart a medem temp dapli influenza per il maun public. 
La plazza aviatica regiunala sco nova incumbensa dal circul d' Engiadin' ota 
Tras ina nova concepziun da las relaziuns giuridicas duain ils stabiliments d' infrastructura vegnir separads organisatoricamain e giuridicamain da la gestiunaria da la plazza aviatica. 
La structura da mira prevesa ina interpresa d' infrastructura independenta da dretg public dal circul d' Engiadin' ota ( INFRA) sco er ina societad da gestiun privata. 
L' infrastructura e la proprietad funsila duain pia restar cumplainamain en la proprietad dal maun public resp. vegnir transferidas al maun public e duain correspundentamain er vegnir finanziadas dal maun public. 
Unicamain il traffic aviatic duai vegnir garanti vinavant d' ina societad da gestiun sin basa d' ina cunvegna da prestaziun sco er en il rom da la concessiun da gestiun valaivla. 
Tenor la nova concepziun vegn la INFRA ad incumbensar l' Engadin Airport SA, sco gestiunaria vertenta da la plazza aviatica regiunala, da manar questa plazza aviatica en il rom d' ina cunvegna da prestaziun. 
Per utilisar ils stabiliments da la plazza aviatica ha l' Engadin Airport SA da pajar a la INFRA annualmain ina fittanza fixa en la dimensiun da 760'000 francs sco er ina fittanza da success dependenta da la svieuta. 
A chaschun da la votaziun a l' urna dals 23 da settember 2012 ha la populaziun da l' Engiadin' ota acceptà cun gronda maioritad ina revisiun parziala da la constituziun cirquitala, nua che la promoziun e la gestiun da la plazza aviatica regiunala èn vegnidas fixadas sco incumbensas cirquitalas. Er la legislaziun executiva ed ils statuts da la INFRA èn vegnids approvads. 
Plinavant han las votantas ed ils votants da l' Engiadin' ota concedì in credit da 0,5 milliuns francs sco chapital da dotaziun per la INFRA. 
In masterplan per sviluppar la plazza aviatica a lunga vista 
Resguardond la finamira che l' Engiadin' ota disponia d' ina colliaziun segira e duraivla cun il traffic aviatic, ch' è stabila a lunga vista e che correspunda als basegns, han persunas spezialisadas da l' eroport da Turitg elavurà in masterplan per la plazza aviatica regiunala a Samedan. 
En in emprim pass duain vegnir ademplidas ils proxims 5 onns las prescripziuns regulatoricas, per ch' i saja pussaivel da cuntinuar cun la gestiun da la plazza aviatica sin il nivel infrastructural actual. 
Latiers tutgan l' introducziun d' in sistem d' atterament instrumental, la dischlocaziun dals manaschis d' helicopter, l' installaziun da plazzas per volver a las fins da la pista, il schlargiament da las colliaziuns cun la pista e la construcziun d' ina saiv da segirezza. 
Sulettamain per quest emprim pass da svilup, che sto vegnir realisà per gronda part sin basa da las prescripziuns legalas vertentas, èn vegnids eruids ils custs. 
Quels importan circa 8 milliuns francs. 
A questas investiziuns vul il chantun conceder ils proxims 5 onns prestaziuns da promoziun da 4 milliuns francs. Da quests daners vegnan pajads 2 milliuns francs en furma d' in emprest federal rembursabel. 
Davart la missiva da la regenza e davart l' ulteriur proceder vegn il cussegl grond a debattar en la sessiun da favrer 2013. 
Igl è previs che la INFRA cumenzia cun sia activitad operativa il cumenzament da l' onn 2014. 
In emprendissadi tar il chantun: Bun per las emprendistas ed ils emprendists – bun per il Grischun
Da la laboranta fin al cuschinier: Tar l' administraziun chantunala datti plazzas d' emprendissadi fitg multifaras. 
Cun la nova pagina d' internet http://www.lehre.gr.ch vegn preschentà il vast spectrum da pussaivladads da scolaziun tar il chantun. 
L' administraziun chantunala dal Grischun è ina da las grondas patrunas en il chantun e scolescha var 100 emprendistas ed emprendists. 
La multifariadad da las plazzas d' emprendissadi vegn dentant savens sutvalitada. 
La noziun " administraziun " lascha supponer ch' i saja mo pussaivel da far scolaziuns en il sectur commerzial. 
Ma quai na constat betg. Il chantun porscha numnadamain ina vasta paletta da 16 differents emprendissadis a Cuira ed en las regiuns. 
Circa la mesadad da las scolaziuns da basa ch' ins po far tar l' administraziun chantunala èn professiuns artisanalas. 
Il spectrum tanscha da spezialist/-a d' autos fin a creatur/-a da vestgadira. 
Tut tenor la scolaziun profitan las emprendistas ed ils emprendists d' in uschenumnà sistem da rotaziun ed absolvan lur furmaziun fundamentala professiunala tar differents posts da servetsch. 
Tgi che terminescha in emprendissadi tar il chantun giauda ina buna reputaziun sco dunna u um da professiun, perquai ch' ella u el è preparà bain per las sfidas professiunalas vegnintas – saja quai entaifer u ordaifer l' administraziun. 
Infurmaziuns davart la furmaziun professiunala tar il chantun chattan las interessentas ed ils interessents sin la nova pagina d' internet http://www.lehre.gr.ch. 
L'Alpiq venda sia participaziun da la Repower al chantun Grischun ed a l'Axpo
En il rom da ses program da restructuraziun ha l' Alpiq decidì da vender differentas participaziuns d' interpresas. 
En quest connex ha ella er offrì sia participaziun da 24,6% da las aczias da la Repower als dus auters acziunaris principals, vul dir al chantun Grischun ed a l' Axpo. 
Suenter in' examinaziun minuziusa èn il chantun Grischun e l' Axpo sa decidids da surpigliar mintgamai la mesadad dal pachet d' aczias offrì. 
Ensemen han il chantun Grischun e l' Axpo, che furman er vinavant ina gruppa d' acziunaris, 92% da las aczias da la Repower. 
Cun ils cumpraders èn ins sa cunvegnì da taschair davart il pretsch da vendita. 
Igl è planisà d' exequir la transacziun durant l' emprim quartal da l' onn 2013, premess che las permissiuns uffizialas necessarias sajan avant maun. 
Il chantun Grischun e l' Axpo na vulan betg laschar duraivlamain las aczias cumpradas en lur portafegls, mabain transferir la gronda part da quellas a curta fin a media vista ad in nov partenari strategic ( acziunari substitutiv). 
Per augmentar la creaziun da valur a favur da la communitad grischuna duai ina part da las aczias ch' il chantun ha cumprà, vegnir derschida – en in proxim pass – en in batschigl, al qual duain vegnir participadas las vischnancas. 
Uschia vegnan gia observadas concretamain las aspectativas ch' il cussegl grond ha formulà en la sessiun d' avust 2012 en il rom da la debatta dal rapport davart la politica d' electricitad dal chantun Grischun. 
En connex cun questa transacziun decleran il chantun e l' Axpo expressivamain che la Repower resta er vinavant ina interpresa d' energia grischuna autonoma da l' economia privata e ch' ella vegn manada tenor princips da l' economia da manaschi. 
Communicaziun da la regenza dals 6 da december 2012
Suenter che la lescha chantunala davart las taxas turisticas è vegnida refusada conceda la regenza grischuna a las vischnancas dapli temp per renunziar a l' obligaziun d' annunziar ils giasts svizzers che han pernottà. 
La soluziun transitorica en connex cun l' obligaziun d' annunziar ils giasts vegn prolungada 
Las vischnancas grischunas han per ulteriurs dus onns la pussaivladad d' extender l' obligaziun d' annunziar persunas che pernotteschan er sin Svizras e sin Svizzers. 
Oriundamain eri previs che tut las interpresas d' alloschament en il Grischun stoppian annunziar a partir da l' onn 2013 mo pli ils giasts da l' exteriur. 
La disposiziun ch' è entrada en vigur l' onn 2007 e che correspunda al dretg federal dueva distgargiar administrativamain las interpresas pitschnas e mesaunas ( IPM) ed era vegnida relaschada quella giada er en vista ad ina nova finanziaziun chantunala dal turissem. 
Ina regulaziun transitorica dueva permetter a las vischnancas d' abolir l' obligaziun d' annunziar fin la fin da l' onn 2012. 
La refusa da la lescha davart las taxas turisticas ( LTT) ils 25 da november 2012 tras il suveran grischun ha midà las premissas. 
Oramai ch' i na vegn betg introducida ina finanziaziun dal turissem, vegnan incassadas en las vischnancas vinavant taxas da cura e taxas per promover il turissem communalas. 
La basa per abolir l' obligaziun d' annunziar è pia crudada davent per part. 
Il formular d' annunzia vegn duvrà oz anc sco med auxiliar per registrar e per controllar las datas d' alloschament u per far il rendaquint da las taxas da cura. 
Ultra da quai ha il formular d' annunzia en tscherts lieus da cura funcziuns supplementaras, sch' i vegn fatg diever da la purschida per giasts. 
Las vischnancas che dovran anc il formular d' annunzia sco med auxiliar ston tschertgar ussa in' alternativa. 
Per ch' ellas hajan temp avunda ha la regenza prolungà il termin per dus onns fin ils 31 da december 2014. Durant quest temp pon las vischnancas mantegnair l' obligaziun d' annunziar er per Svizras e per Svizzers. 
Ina revisiun parziala correspundenta da las disposiziuns executivas tar la lescha d' ustaria entra en vigur il 1. da schaner 2013. 
La cussegliaziun da la centrala grischuna da dunnas vegn promovida vinavant 
La centrala grischuna da dunnas vegn sustegnida vinavant dal chantun per sia lavur da cussegliaziun en connex cun la discriminaziun en la vita professiunala. 
La regenza ha acceptà da prolungar ina cunvegna da prestaziun correspundenta fin la fin da l' onn 2016 ed ha approvà ina indemnisaziun annuala da 25'000 francs. 
Resalvada resta l' approvaziun dal credit tras il cussegl grond. 
Il post spezialisà per la cussegliaziun en connex cun la lavur e la professiun da la centrala grischuna da dunnas ha manà passa 400 discurs da cussegliaziun durant l' onn 2011. 
Trais quarts da las cussegliaziuns – per il solit da dunnas – han pertutgà temas en connex cun las relaziuns da lavur ( engaschament, salarisaziun, desditga, gravidanza, mobbing e.u.v.). 
Tenor l' avis da la regenza signifitga la lavur dal post da cussegliaziun ina contribuziun substanziala ed indispensabla a favur da l' egualitad da dunna ed um en il chantun Grischun. 
Ella cumplettescha raschunaivlamain la lavur da cussegliaziun dal post da stab chantunal per l' egualitad da las schanzas che – pervia da resursas limitadas – n' è betg en il cas da dar cussegliaziuns da questa furma e da questa dimensiun. 
Relaschà ina nova ordinaziun chantunala davart il guaud 
Per il 1. da schaner 2013 entra en vigur la lescha chantunala davart il guaud ch' è vegnida revedida totalmain dal cussegl grond durant quest onn. 
Per quest termin vegn er abolida l' ordinaziun chantunala davart il guaud ch' era vegnida relaschada dal cussegl grond l' onn 1994. 
Da nov vegnan relaschadas da la regenza disposiziuns executivas tar la lescha. 
L' ordinaziun chantunala davart il guaud ch' è ussa vegnida approvada da la regenza cuntegna en emprima lingia dretg vertent. 
Numerusas disposiziuns da l' ordinaziun dal cussegl grond che datescha da l' onn 1994 figureschan ultra da quai da nov en la lescha davart il guaud.  
Da vischnancas e da regiuns 
Arosa: La nova constituziun da la vischnanca d' Arosa dals 4 da november 2012 vegn approvada ( nova vischnanca fusiunada per il 1-1-2013). 
Projects da vias 
La regenza ha approvà 5,27 milliuns francs per lavurs da construcziun sin ils suandants trajects: 
- via dal Güglia / dal Malögia: lavurs d' impressari per il trassé e per la punt en connex cun la correcziun da la via Giustia 
- via da Calanca: lavurs d' impressari tar la punt Calancasca ad Arvigo sid, kilometers 6,92 fin 7,10 
- via da Val S. Pieder: lavurs d' impressari per la reparatura dals rempars dal torrent en la val da Riein 
Manaivel al pievel e plain puncts culminants: La mesiraziun uffiziala svizra ha festivà l'onn 2012 ses giubileum da 100 onns
In puzzle enorm amez la plazza federala a Berna, occurrenzas en tut ils chantuns, ina marca postala speziala, ina publicaziun festiva – l' onn 2012 è la mesiraziun uffiziala svizra stada en il vair senn dal pled il punct central. 
Igl è vegnì festivà il giubileum da 100 onns da questa instituziun. 
Sch' ina dama pli passada survegn 100 onns, vegni festivà. 
Uschia er, sch' i sa tracta da la mesiraziun uffiziala. 
Ma tgi che crai ussa che questa instituziun saja vegnida en ils onns, sa sbaglia. 
En ses onn da giubileum è ella sa mussada moderna e frestga sco anc mai. 
La publicitad ha adina puspè gì la chaschun da vegnir en contact cun il tema mesiraziun, e la populaziun svizra ha savens fatg diever da questa pussaivladad. 
Cun ina festa populara bain visitada è l' onn da giubileum vegnì avert il cumenzament da matg sin la plazza federala a Berna. 
Davant la chasa federala ed en preschientscha da blera glieud mirvegliusa è vegnì mess ensemen il puzzle il pli grond da la Svizra. 
In' exposiziun da giubileum ha infurmà davart las incumbensas e la moda da lavurar da la mesiraziun uffiziala. 
Mez matg è lura vegnì festivà en tut la Svizra il " Di da la mesiraziun uffiziala " sut il motto " punct central ": Posts spezialisads chantunals da mesiraziun e numerus biros privats d' inschigneras geometras e d' inschigners geometers han organisà las occurrenzas las pli differentas en il rom dal giubileum. 
En il chantun Grischun han l' uniun d' inschigneras geometras e d' inschigners geometers dal Grischun ( IGGR), la federaziun professiunala geosuisse, secziun Grischun, e l' uffizi d' agricultura e da geoinfurmaziun organisà e realisà il matg a Cuira, en il rom da la fiera da primavaira Higa, in' exposiziun speziala davart la mesiraziun uffiziala. 
Uschia han bleras visitadras e visitaders pudì sa far in maletg dal mintgadi da mesiraziun e dals products da la mesiraziun uffiziala. 
Plinavant han ins pudì admirar il center geografic dal Grischun, il Crap Furò, sin in model tridimensiunal dal Parc Ela. 
Il november, a chaschun d' ina segunda occurrenza en il rom da l' exposiziun professiunala Fiutscher a Cuira, è vegnida preschentada spezialmain als giuvenils la professiun da la geomaticra resp. dal geomaticher. 
Tuttas duas occurrenzas èn vegnidas visitadas da blera glieud e cun grond interess. 
Regurdientschas restantas èn la marca postala speziala, che la Posta svizra ha edì per l' onn da giubileum, e plinavant ina publicaziun festiva da 144 paginas. 
Shop da giubileum 
Il puzzle da giubileum ( 100 u 1000 tocs), la publicaziun festiva ed ulteriurs artitgels pon vegnir empustads, fin che la provisiun tanscha, en il shop da giubileum sut http://www.cadastre.ch/2012. 
La marca postala speziala ( Ausgabe vom 9.5.2012 &gt; 100 Jahre Amtliche Vermessung). 
La mesiraziun uffiziala en Svizra 
Dapi l' onn 1912 è la mesiraziun uffiziala in pilaster principal dal sistem giuridic svizzer. 
Ella documentescha, a tgi ch' in bain immobigliar appartegna, definescha ils cunfins, ils lieus dals edifizis, ma er ils curs dals auals u ils urs dals guauds. 
Cun la protecziun da la proprietad funsila furnescha ella ina contribuziun impurtanta per la segirezza giuridica e per il bainstar en noss pajais. 
Purtada vegn la mesiraziun uffiziala da la confederaziun, dals chantuns e da las vischnancas. 
Realisada vegn ella da persunas privatas e per part er d' uffizis da mesiraziun communals. 
Per ulteriuras infurmaziuns visitai per plaschair http://www.cadastre.ch. 
L' organisaziun dal project 
Il giubileum da 100 onns è vegnì purtà dals suandants partenaris: direcziun federala da mesiraziun ( uffizi federal da topografia swisstopo), conferenza dals uffizis chantunals da mesiraziun CUCM, inschigners geometers svizzers IGS, societad svizra da geomatica da gestiun dal territori geosuisse, gruppa professiunala dals inschigners da geomatica Svizra Geo+Ing ( avant gruppa professiunala da mesiraziun e geoinfurmaziun FVG e groupement des ingénieurs en géomatique GIG) e professiunists da geomatica Svizra ( PGS). 
Maletgs per duvrar libramain 
http://www.cadastre.ch/2012 &gt; Für die Medien 
Art grischun per la fin da l'onn
Il museum d' art dal Grischun a Cuira avra sias portas per l' exposiziun annuala da quest onn. 
Da 149 annunzias ha ina giuria admess 52 artistas ed artists a questa exposiziun. 
Sco fin dal program d' exposiziun 2012 preschenta il museum d' art dal Grischun a Cuira l' exposiziun annuala da las artistas grischunas e dals artists grischuns. 
La vernissascha publica da l' exposiziun ha lieu damaun, sonda, ils 8 da december 2012, a las 17.00. L' exposiziun dat ina survista da la lavur artistica en e dal Grischun. 
Quest onn vegnan envidads 52 artistas ed artists da mussar lur ovras. 
Tut en tut s' avevan annunziads 149 artistas ed artistas per sa participar a l' exposiziun cun ina documentaziun e cun ina proposta d' exposiziun da maximalmain trais ovras. 
Il dretg da sa participar han artistas ed artists che han il dretg da burgais dal Grischun u ch' èn creschids si en il Grischun sco er tuttas e tuts che han dapi almain in onn in domicil fix en il Grischun. 
A la vernissascha salvan in pled cusseglier guvernativ Martin Jäger, Stephan Kunz, directur dal museum d' art dal Grischun, ed Andrea Masüger, mainagestiun da las Südostschweiz Medien. 
Durant l' exposiziun fin ils 20 da schaner 2013 datti mintga gievgia saira in guid public sco er ina bar d' art che envida a discurs tranter artistas ed artists ed il public interessà. 
La regenza deliberescha per l'emprima giada ina strategia da proprietari per la Viafier retica
Per l' emprima giada ha la regenza dal chantun Grischun fixà las finamiras strategicas per la Viafier retica SA ch' ella vul – sco proprietaria principala – cuntanscher fin l' onn 2016. 
Igl è l' emprima strategia da proprietari che la regenza ha relaschà per ina instituziun u interpresa, a la quala è participà il chantun. 
Cun ina quota da 51,3% è il chantun Grischun l' acziunari principal da la Viafier retica. 
La protecziun dals agens interess è ina incumbensa da la regenza. 
Sias prescripziuns, ch' ella ha formulà en ina strategia da proprietari, valan da princip fin l' onn 2016. 
Il cussegl d' administraziun da la Viafier retica sto drizzar sia strategia d' interpresa tenor questas prescripziuns. 
El è responsabel che las finamiras fixadas vegnian cuntanschidas. 
La regenza controllescha annualmain, sche las finamiras èn vegnidas cuntanschidas. 
La strategia da proprietari è vegnida elavurada en collavuraziun cun la Viafier retica. 
Ella resguarda las libertads d' interpresa da la Viafier retica e duai stgaffir premissas optimalas per che l' activitad commerziala da la Viafier retica haja success. 
Las finamiras generalas defineschan las aspectativas che la Viafier retica furneschia soluziuns attractivas per il transport da persunas e da rauba, ch' ella mettia a disposiziun l' infrastructura necessaria e ch' ella administreschia sias immobiglias en moda professiunala. 
Quai è collià cun l' incarica da rinforzar en general la posiziun dal traffic public e da prestar ina contribuziun decisiva a favur dal transferiment dal traffic. 
Puncts centrals strategics per ils secturs da fatschenta 
Areguard il traffic da persunas spetga la regenza che la Viafier retica garanteschia – sco furnitura da prestaziuns – la mobilitad en tut las regiuns cun ina purschida moderna che correspunda als basegns. 
Per quest intent duai vegnir creada ina purschida orientada al martgà, e la quota dal martgà dal traffic public regiunal e dal traffic da temp liber duai vegnir augmentada. 
En vista a sia impurtanza turistica è la Viafier retica dumandada da porscher products da temp liber che correspundan al martgà e da manar ses trens d' auta qualitad, sco il Glacier express ed il Bernina express. 
Uschia duai la Viafier retica furnir er en l' avegnir ina contribuziun impurtanta per augmentar l' attractivitad dal turissem grischun ed per crear valur en l' economia publica grischuna. 
Areguard il traffic da rauba spetga la regenza che la Viafier retica offreschia prestaziuns che cuvran ils custs, resguardond l' indemnisaziun dal maun public, e furneschia uschia ina contribuziun per transferir il traffic da rauba da la via sin la viafier. 
Areguard l' infrastructura èn vegnidas fixadas las finamiras che la Viafier retica impundia ils meds finanzials en moda effizienta e tegnia il stadi da sia rait e da ses implants a lunga vista sin in livel segir ed adequat, tant areguard la tecnica sco er areguard il manaschi. 
La Viafier retica duai administrar activamain sias immobiglias e sviluppar vinavant cun cleras intenziuns ils areals da viafier, per gidar uschia a meglierar il resultat da l' interpresa. 
La regenza spetga che la Viafier retica concepeschia sias staziuns en moda attractiva e sviluppia vinavant quellas – tut tenor la dumonda – a centers da servetschs che resguardan ils basegns da la clientella. 
Prescripziuns finanzialas e persunalas 
La regenza ha er fixà finamiras finanzialas per la Viafier retica, sco per exempel il grad da la cuvrida dals custs u il cash flow suenter la finanziaziun tras il maun public. 
Questas prescripziuns finanzialas vegnan cumplettadas cun ils instruments gia enconuschents, vul dir cun la cunvegna da prestaziun per l' infrastructura e cun l' empustaziun da secturs da traffic cun dretg d' indemnisaziun. Quests instruments vegnan concludids mintgamai separadamain da la confederaziun e dal chantun ensemen cun la Viafier retica per ina perioda correspundenta. 
La strategia da proprietari cuntegna er prescripziuns areguard il persunal. 
Envers sias collavuraturas e ses collavuraturs sto la Viafier retica sa cuntegnair er en l' avegnir sco patruna sociala che agescha cun responsabladad. 
Plinavant sto ella porscher sco en il passà plazzas da scolaziun ed emprendissadis moderns. 
Il Grischun en 9,30 minutas
Il Grischun survegn ina nova fatscha visuala. 
Il film d' image " Graubünden Grischun Grigioni " è fatg. La regenza grischuna l' ha preschentà oz a chaschun d' ina scuntrada cun las medias a Cuira. 
La finamira è simpla: Il film " Graubünden Grischun Grigioni " vul intermediar ina impressiun simpatica dal Grischun. 
En il center dal film stat in Grischun che sesa sin in banc da staziun cotschen e mussa a las aspectaturas ed als aspectaturs durant 9,30 minutas il Grischun cun tut sias fassettas. 
Il film tracta dal Grischun sco chantun alpin ferm ed independent che metta a disposiziun impurtantas resursas futuras e servetschs, ademplind uschia ina dumonda da la populaziun e da l' economia extraalpina. 
Il messadi central è quel da preschentar il Grischun sco partenari, sco provedider, sco furnitur da servetschs, sco lieu da recreaziun e sco original. 
L' intenziun da la regenza è quella da mussar il Grischun en ina moda e maniera surprendenta e divertenta. 
Il punct spezial da quest film è ch' el ha ina vera acziun da basa e ch' el preschenta il Grischun en ina maschaida captivanta da film d' image e da film dramatic. 
Cun sia istorgia emoziunala e cun sia lingua metaforica vul il film appellar al nivel persunal da las aspectaturas e dals aspectaturs, rendend uschia – cun in tschegn – il Grischun fitg simpatic. 
Il film duai vegnir duvrà per la lavur da publicitad e mussà tar occurrenzas dal chantun. El sa drizza en emprima lingia a giasts, ad ospitants sco er a partenaris internaziunals, naziunals, chantunals e communals da la regenza, dal parlament e da l' administraziun. 
El stat però er a disposiziun ad ulteriuras persunas interessadas. 
Il film sco er sco DVD che po vegnir empustada gratuitamain tar la chanzlia chantunala dal Grischun ( tel. 081'257'22'23) en tudestg, rumantsch, talian, franzos ed englais. 
La refurma da la gulivaziun da finanzas dal Grischun vegn lantschada da nov
La regenza ha lantschà la consultaziun per ina refurma da la gulivaziun da finanzas en il chantun Grischun ( refurma da la GF). 
Il basegn d' agir è renconuschì. 
Il sistem actual datescha da l' onn 1958. 
El è cumplitgà, na sa lascha strusch reglar, dat fauss impuls, remunerescha ils auts pes da taglia communals e dischavantagescha las vischnancas pli grondas. 
En circa 30 secturs duain ultra da quai las incumbensas che vegnan ademplidas cuminaivlamain vegnir attribuidas ubain a las vischnancas ubain al chantun. 
La refurma da la GF duai vegnir realisada per il 1. da schaner 2015. 
Situaziun da partenza 
Envers la NGF grischuna ch' è vegnida refusada per pauc ils 7 da mars 2010 a l' urna è la situaziun da partenza per ina refurma da la gulivaziun da finanzas ( refurma da la GF) sa midada essenzialmain. 
En il fratemp èn vegnids realisads numerus projects. 
Pertutgadas èn en spezial las novaziuns da la finanziaziun dals ospitals e da la tgira, da la legislaziun forestala, da la scola populara e dal dretg federal da la protecziun d' uffants e da creschids. 
Quests projects èn vegnids concepids uschia che las premissas per la refurma necessaria da la gulivaziun da finanzas èn sa meglieradas en moda decisiva. 
Ins po profitar da la situaziun da partenza pli favuraivla per elavurar in meglier project. 
En cumparegliaziun cun la NGF grischuna vegn el ad esser pli concis e pli facil da chapir. 
El è focussà bainquant pli fitg sin la gulivaziun da finanzas en il senn pli stretg. 
Finamiras 
La gulivaziun da finanzas existenta ha procurà var 50 onns a la lunga per ina gulivaziun tranter las vischnancas. 
Pervia da las mancanzas dal sistem e pervia da las cundiziuns generalas ch' èn sa midadas sin plaun naziunal e sin plaun chantunal s' impona oz in sistem dal tuttafatg nov. 
Ussa duain las vischnancas survegnir cleramain dapli meds finanzials che n' èn betg liads vi d' intents specifics. Quai augmenta lur atgna responsabladad e lur libertad d' agir. 
La refurma da la GF serva a la fin er a reducir ils impediments ch' existan en quai che concerna las fusiuns da vischnancas. 
En il sectur da la repartiziun da las incumbensas chaschuna la refurma proponida dapli transparenza e dapli effizienza. 
Oz vegnan ademplidas e finanziadas numerusas incumbensas cuminaivlamain dal chantun e da las vischnancas. 
La responsabladad per las incumbensas, las cumpetenzas da decisiun, l' execuziun, la finanziaziun e la controlla da l' execuziun n' èn savens betg tuttas en il medem maun. Quai chaschuna duplicitads administrativas ed è collià cun fauss impuls. 
Il chantun e las vischnancas duain puspè pudair sa concentrar sin lur incumbensas principalas. 
Instruments 
La nova gulivaziun da las resursas e da las grevezzas remplazza dal tuttafatg la gulivaziun da finanzas intercommunala vertenta. 
Ses concept sumeglia fitg ferm a quel tranter la confederaziun ed ils chantuns. 
En cumparegliaziun cun il project da la NGF grischuna èn previsas mo adattaziuns gradualas. 
La gulivaziun da las resursas procura che las grondas differenzas ch' existan en la capacitad finanziala da las vischnancas vegnan reducidas en moda sistematica ed effizienta. 
Las vischnancas cun paucas resursas duain survegnir dal chantun contribuziuns da gulivaziun annualas da circa 33 milliuns francs. 
Las vischnancas cun bleras resursas sa participeschan cun totalmain var 19 milliuns francs vidlonder. 
Cun la gulivaziun da las grevezzas duain vegnir indemnisadas grevezzas che vegnan chaschunadas da las structuras, ch' èn cleramain sproporziunadas e che na pon per gronda part betg vegnir influenzadas da las vischnancas. 
Uschia vegnan gulivadas oravant tut las grevezzas geografic-topograficas considerablas. 
Ils meds finanzials vegnan repartids sin las vischnancas tenor criteris objectivs che na pon betg vegnir influenzads directamain ( lunghezza da las vias, dumber da scolaras e da scolars, spessezza da la populaziun, structura d' abitadi). 
La gulivaziun da las grevezzas geografic-topograficas ( GGG) ch' è dotada cun 17 milliuns francs vegn finanziada cumplettamain dal chantun. 
Ultra da quai duai vegnir introducida ina cumpensaziun individuala d' inegualitads per grevezzas extraordinarias e betg influenzablas. 
La regenza duai survegnir la pussaivladad concreta da conceder – sin dumonda – contribuziuns spezialas ad ina vischnanca, e quai per eveniments extraordinaris e per relaziuns spezialas. 
Questas contribuziuns vegnan a sa restrenscher ad in pitschen dumber da vischnancas. 
Per cumplettar quest instrument vegn concepida da nov la gulivaziun vertenta da las grevezzas socialas ( GGS). 
Quai duai evitar grevezzas extremas per las singulas vischnancas, augmentar la transparenza e reducir ils custs e la lavur administrativa. 
Il chantun surpiglia da nov las prestaziuns da sustegn che na pon betg vegnir influenzadas da las vischnancas. 
La repartiziun da la finanziaziun duai attribuir las incumbensas cuminaivlas existentas en tscherts secturs ubain al chantun ubain a las vischnancas. 
Tut en tut vegnan detretschadas 30 incumbensas. 
17 incumbensas vegnan attribuidas cumplettamain al chantun e 13 a las vischnancas. 
Il chantun surpiglia da nov tut ils custs per exempel da las sanaziuns d' abitaziuns en il territori da muntogna, da la cussegliaziun per mammas e per babs, da las scolas professiunalas spezialisadas e dal traffic public regiunal. 
Da nov duain las vischnancas per exempel finanziar exclusivamain l' agid social persunal, la tgira d' uffants cumplementara a la famiglia sco er ils stabiliments per aua persa e per dismetter ruments. 
Cuminaivlamain vegn finanziada vinavant l' instrucziun a la scola populara. 
Consequenzas finanzialas 
En tut vegnan las vischnancas distgargiadas annualmain per circa 9 milliuns francs. 
Per mintgina da las 158 vischnancas ( stadi dal 2013) vegnan las consequenzas finanzialas da la refurma mussadas en ina bilantscha globala. 
Ils resultats sa basan sin las cifras dals onns 2010 e 2011 e permettan mo da mussar ina tscherta tendenza davart las grevezzas e davart las distgargias futuras da las singulas vischnancas. 
Per quellas vischnancas che subeschan ina grevezza supplementara sin fundament da la refurma da la GF e che han a medem temp paucas resursas è previsa ina gulivaziun limitada a 3 onns. 
Questa gulivaziun importa en tut var 7,5 milliuns francs e vegn finanziada dal chantun. 
Communicaziun da la regenza dals 13 da december 2012
La regenza ha deliberà las contribuziuns 2012 en il rom da la gulivaziun da finanzas intercommunala. 
Ultra da quai è ella sa fatschentada cun differentas fatschentas e cun divers projects da vischnancas e da regiuns. 
Contribuziuns da gulivaziun e da promoziuns da fusiuns da circa 55 milliuns francs 
Per contribuziuns da gulivaziun a vischnancas finanzialmain deblas e per contribuziuns per promover fusiuns da vischnancas en il Grischun vegnan duvrads quest onn circa 55 milliuns francs. 
La regenza ha deliberà las contribuziuns da la gulivaziun da finanzas 2012. 
Quellas sa repartan sco suonda: 
- Per la gulivaziun da la forza fiscala vegnan pajadas contribuziuns da stgars 19 milliuns francs. 
Quest import vegn pajà a tut en tut 69 vischnancas. 
- Als custs da las ovras publicas vegnan pajads circa 4,8 milliuns francs. 
- En il rom da la gulivaziun dal basegn spezial vegnan pajads totalmain 2,7 milliuns francs. 
- A contribuziuns per promover fusiuns da vischnancas sco er a contribuziuns als custs da studis da fusiun vegnan pajads tut en tut circa 28,2 milliuns francs. 
Chareschia negativa – nagina gulivaziun 
Ils salaris fundamentals da las collavuraturas e dals collavuraturs da l' administraziun chantunala e da las persunas d' instrucziun da las scolas popularas na sa midan betg per l' onn 2013. 
La basa da la decisiun da conceder in' eventuala cumpensaziun da la chareschia è per la regenza mintgamai il stadi da l' index naziunal dals pretschs da consum ( numnà qua sutvart index) la fin da november. 
Per la fin da november 2012 mussava l' index 103,2 puncts ( basa december 2005 = 100 puncts). 
La differenza tar il stadi da l' index da la fin da november 2010 da 104,2 puncts importa minus 1,0 puncts. 
La regenza ha decidì da betg gulivar la chareschia negativa. 
Trais projects chantunals per ils 3 da mars 2013 
La regenza ha fixà ils projects chantunals da votaziun per ils 3 da mars 2013. 
Dumengia, ils 3 da mars 2013, vegni votà davart las suandantas fatschentas chantunalas: 
- XXIV. 
gieus olimpics d' enviern en il Grischun 2022; 
- iniziativa chantunala dal pievel " Per elecziuns gistas " ( iniziativa da proporz 2014); 
- revisiun parziala da la constituziun chantunala ( art. 16 cifra 6 CC, aboliziun dal referendum da las autoritads). 
Plinavant ha la regenza prendì enconuschientscha dal fatg ch' ils suandants projects federals vegnan suttamess il medem di a la votaziun dal pievel: 
- conclus federal dals 15 da zercladur 2012 davart la politica da famiglia; 
- iniziativa dal pievel dals 26 da favrer 2008 " cunter remuneraziuns abusivas "; 
- midada dals 15 da zercladur 2012 da la lescha davart la planisaziun dal territori. 
Da vischnancas e da regiuns 
Zuoz: La revisiun parziala da la planisaziun locala, concludida da la vischnanca da Zuoz ils 11 da november 2009, vegn approvada. 
L' intent da la revisiun parziala è da reglar il tractament futur da las aclas tradiziunalas che sa chattan sur il vitg e ch' èn sparpagliadas sin ina surfatscha da var 200 hectaras. 
Fin a duas aclas che vegnan anc duvradas da l' agricultura vegnan quests edifizis duvrads per far vacanzas. 
Cun la nova planisaziun d' utilisaziun duai vegnir garantì che las aclas èn protegidas cunter midadas architectonicas che na sa cunfan betg cun il lieu e cun la tradiziun sco er cunter la decadenza. 
La planisaziun locala vegn approvada da la regenza senza il minim pregiudizi per in' eventuala midada totala d' intent da las aclas. 
Arosa: La revisiun parziala da la planisaziun locala, concludida da la vischnanca dad Arosa ils 11 da mars 2012, vegn approvada. 
Cun la revisiun parziala vegn engrondida la zona per deponias " Bruchhalde ". 
Il volumen da la deponia vegn augmentà per var 207'000 a totalmain 557 000 meters cubic. 
Saas: La revisiun parziala da la planisaziun locala, concludida da la vischnanca da Saas ils 17 da favrer 2012, vegn approvada. 
L' intent da la revisiun parziala è quel da realisar ulteriuras plazzas da parcar privatas. 
Soazza: La lescha da construcziun, concludida da la vischnanca da Soazza ils 15 da mars 2012, vegn approvada. 
Vaz: A la vischnanca da Vaz conceda la confederaziun in credit en il rom da la nova politica regiunala ( NPR) da 405'000 francs per il project " Engrondiment dal traject da bike al Corn cotschen ", premess che la finanziaziun totala saja reglada Sco prestaziun d' equivalenza tar il credit da NPR vegn garantida ina contribuziun chantunala da maximalmain 68 177 francs. 
Resalvada resta l' approvaziun dals credits necessaris tras il cussegl grond. 
Il " engrondiment dal traject da bike al Corn cotschen " cumpiglia la construcziun da trajects da descensiun cun trais differents grads da difficultad tranter la staziun da mez Scharmoin e la staziun da val Canols. 
Domat: Il project " Tegia da vaut - Waldhütte Domat/Ems " vegn approvà. 
L' edifizi simpel da lain ch' è planisà en il territori " Plong Vaschnaus " serva en emprima lingia sco " stanza da scola en il guaud ". 
La patruna da construcziun è la vischnanca burgaisa da Domat. 
Quella surpiglia er la finanziaziun. 
Buseno: A la Calancasca SA, Lostallo, vegn concedida – cun pretensiuns – la permissiun per ina derschentada primara da la batschida Molina, vischnanca da Buseno, il pli baud per la primavaira 2013. 
Ulteriuras derschentadas supplementaras na vegnan betg permessas per il mument. 
La batschida Molina è vegnida messa en funcziun l' onn 1951 ed accumulescha l' affluent da la Calancasca en in intschess da 134 kilometers quadrat. 
Dapi l' ultima derschentada l' onn 1996 è la batschida enterrada fermamain. 
Luzein: Al consorzi per aua persa dal Partenz central vegn garantida ina contribuziun da maximalmain 37'703 francs als custs supplementars da la 2. etappa per renovar la serenera Dalvazza. 
Maiavilla: La constituziun da la citad da Maiavilla dals 13 da november 2012 vegn approvada. 
Puschlav: La constituziun da la vischnanca da Puschlav dals 25 da november 2012 vegn approvada. 
Contribuziuns chantunalas a differentas instituziuns 
Gruppa da l' Arena alva: En il rom da la nova politica regiunala ( NPR) vegn concedida al project " Tschima – Kulturelle Intervention am Berg " da la Gruppa da l' Arena alva ina contribuziun da totalmain 500'000 francs ( confederaziun e chantun). 
Resalvada resta l' approvaziun dals credits necessaris tras il cussegl grond. 
La finamira dal project è quella d' attrair novs giasts per la destinaziun Flem Laax cun in product turistic ch' è independent dal sport da naiv. 
Previs èsi da posiziunar la destinaziun en ils secturs art, design ed architectura cun carisma internaziunal. 
Agentura da novitads rumantscha: La regenza ha approvà ina cunvegna da prestaziun tranter il chantun e l' Agentura da novitads rumantscha ( ANR) per la perioda da legislatura 2013 fin 2016. 
La cunvegna cumpiglia ina purschida da basa da contribuziuns schurnalisticas en ils idioms rumantschs ed en rumantsch grischun sco sustegn da tut las medias stampadas ed electronicas. 
Per questa prestaziun survegn la ANR ina contribuziun chantunala annuala da 445'000 francs sco er ina contribuziun federala annuala da 736 000 francs. 
La promoziun da linguas da la confederaziun per ils onns 2012 fin 2015 è vegnida reglada per l' emprima giada en ina cunvegna da prestaziun cun il Grischun. 
Pro Grigioni italiano: La regenza ha approvà ina cunvegna da prestaziun tranter il chantun e la Pro Grigioni italiano per la perioda da legislatura 2013 fin 2016. 
La cunvegna cumpiglia projects, publicaziuns e cussegliaziuns. 
Per questa prestaziun survegn la Pro Grigioni Italiano ina contribuziun chantunala annuala da 170'000 francs sco er ina contribuziun federala annuala dad 800 000 francs. 
La promoziun da linguas da la confederaziun per ils onns 2012 fin 2015 è vegnida reglada per l' emprima giada en ina cunvegna da prestaziun cun il Grischun. 
Federaziuns da sport ed organisaziuns da l' associaziun grischuna da sport: Tut en tut 44 federaziuns da sport ed organisaziuns che fan part da l' associaziun grischuna da sport survegnan l' onn 2012 contribuziuns pauschalas or dal fond da sport d' in import total d' in milliun francs. 
Club da tennis Vaz sut: Al club da tennis Vaz sut vegn concedida ina contribuziun da maximalmain 37'600 francs or dal fond da sport per remplazzar in tarpun da tschispet artifizial. 
Projects da vias 
La regenza ha approvà 205'000 francs per lavurs da construcziun sin il suandant traject: 
- H27, via d' Engiadina: lavurs d' impressari e da cuvrida, correcziun dal traject Giarsun – Ardez vest 
Ina immobiglia a Laax duai servir sco nov center d'asil
Damai ch' il dumber da requirentas e da requirents d' asil ch' èn vegnids attribuids da nov al chantun Grischun è s' augmentà fermamain er l' onn current, prenda la regenza mesiras per garantir la collocaziun da las requirentas e dals requirents d' asil. 
Il chantun prenda perquai en locaziun ina immobiglia a Laax sco center da transit. 
Il dumber da novas dumondas d' asil en Svizra è anc adina grond. 
La confederaziun ha attribuì al chantun Grischun l' onn 2010 totalmain 336 e l' onn 2011'573 requirentas e requirents d' asil. 
L' onn current è il dumber da persunas ch' il chantun sto collocar creschì gia fin la fin da november sin 686. 
Damai che l' alloschi collectiv a Tavau Laret che serviva sco alloschi da reserva ha stuì vegnir mess en funcziun la stad da quest onn pervia dal grond dumber permanent da persunas attribuidas, vegn prendì en locaziun a pli lunga vista a partir dal 1. da fanadur 2013 l' hotel Rustico a Laax. Quai per garantir la capacitad da collocaziun. 
Qua tras duain vegnir dumagnadas variaziuns extraordinarias dal dumber da requirentas e da requirents d' asil che vegnan attribuids al chantun. Quai per evitar collocaziuns d' urgenza en implants da protecziun civila en las vischnancas. 
L' alloschi vegn occupà pir e mo uschè ditg, sco quai che tut ils alloschis collectivs en il chantun èn occupads cumplettamain pervia da l' eventual grond augment da novas dumondas d' asil. 
L'uffizi per il traffic sin via dal chantun Grischun introducescha la facturaziun electronica
Sco emprim post da servetsch da l' administraziun chantunala ha l' uffizi per il traffic sin via dal chantun Grischun introducì la facturaziun electronica. 
La clientella da l' uffizi per il traffic sin via dal Grischun po retschaiver da nov ses quints directamain per e-banking, als examinar ed als pajar cun in clic cun la mieur. 
Per pudair profitar da questa moda da pajar quints cumadaivla e segira, ston las persunas che retschaivan ils quints activar – en il portal d' e-banking da lur institut finanziar – il servetsch sut il menu " quint electronic " ed alura s' annunziar per la facturaziun electronica sur la glista dals emittents da quints tar il " uffizi per il traffic sin via dal Grischun ". 
Il proxim quint vegn alura gia transmess sin via electronica en l' e-banking, uschia ch' i crodan davent l' endataziun da las datas da pajament en l' e-banking e l' archivaziun dals quints sin palpiri. 
La controlla cumpletta dal quint è adina garantida. Sch' i dat discordanzas, po il quint electronic vegnir refusà. 
Cun il nov servetsch fa l' administraziun chantunala in ulteriur pass en direcziun d' in e-government favuraivel a las burgaisas ed als burgais. 
Passa 200'000 quints per onn 
L' uffizi per il traffic sin via dal chantun Grischun trametta mintga onn passa 200'000 quints a la clientella. 
Actualmain èn vegnids tramess sin via postala circa 93 000 quints da la taglia da traffic per l' onn 2013. 
Durant l' onn resultan facturaziuns per exempel en connex cun midar vehichels, cun retrair novs numers d' immatriculaziun, cun emetter permiss da manischar u cun controllas periodicas posteriuras. 
La facturaziun electronica permetta pia er da spargnar bler palpiri e gida a proteger l' ambient. 
Nov dretg da la protecziun d'uffants e da creschids: 5 APUC remplazzan il 1. da schaner 2013 las 17 autoritads tutelaras
Il nov dretg da la protecziun d' uffants e da creschids entra en vigur il 1. da schaner 2013. 
Per quest termin metta la regenza grischuna en vigur ils relaschs executivs chantunals. 
La novaziun la pli impurtanta en quest connex è la furmaziun da 5 autoritads chantunalas per la protecziun d' uffants e da creschids che remplazzan las autoritads tutelaras actualas. 
Suenter bunamain 1 onn da preparaziun e da furmaziun èn las novas autoritads ussa prontas per cumenzar cun lur lavur. 
Il 1. da schaner 2013 entra en vigur il nov dretg da la protecziun d' uffants e da creschids da la confederaziun. 
Quest nov dretg tegna quint da las midadas socialas, economicas e giuridicas, concepescha las mesiras uffizialas anc pli fitg tenor il cas singul concret e promova il dretg d' autodeterminaziun e la solidaritad entaifer la famiglia. 
Il punct central ord vista organisatorica è la furmaziun d' autoritads spezialisadas interdisciplinaras che duain dumagnar meglier las pretensiuns creschentas. 
Qua tras vul la confederaziun professiunalisar ils fatgs tutelars. 
Da las novas structuras profitescha quasi l' entira populaziun. Pervia dal svilup demografic daventan las autoritads per la protecziun d' uffants e da creschids numnadamain adina pli impurtantas, ed adina dapli persunas vegnan en contact cun ellas. 
Furmaziun da 5 autoritads chantunalas per la protecziun d' uffants e da creschids ( APUC) 
Pervia da las prescripziuns stringentas dal dretg federal sto vegnir furmada ina nova organisaziun administrativa en il chantun Grischun. 
En la sessiun da december 2011 ha il cussegl grond concludì cun ina revisiun parziala da la lescha introductiva tar il cudesch civil svizzer da furmar 5 autoritads autonomas cun cleras cumpetenzas territorialas. 
Mintga autoritad per la protecziun d' uffants e da creschids ( APUC) sa cumpona d' ina manadra u d' in manader en uffizi cumplain sco er d' almain 2 ulteriurs commembers da l' autoritad en uffizi cumplain u principal che han las enconuschientschas spezialisadas necessarias en las disciplinas centralas " dretg ", " lavur sociala " e " pedagogia/psicologia ". 
Las APUC vegnan mintgamai sustegnidas d' in secretariat. 
Quel ademplescha principalmain incumbensas en ils secturs " scleriments giuridics e dals fatgs ", " revisurat " ed " administraziun ". 
Da la primavaira fin la stad 2012 ha la regenza grischuna tschernì la manadra ed ils 4 manaders da las APUC sco er ils ulteriurs commembers da las autoritads. 
Fin l' atun 2012 han er pudì vegnir occupadas las plazzas en ils servetschs da sustegn. 
En connex cun l' occupaziun da las plazzas èsi vegnì guardà d' engaschar sche pussaivel collavuraturas e collavuraturs vertents da las autoritads tutelaras. 
In team da project ha accumpagnà las lavurs per las APUC 
Dapi il relasch da la legislaziun executiva chantunala avant 1 onn èn stadas necessarias lavurs cumplessivas da furmaziun per che las 5 APUC Engiadina/vals dal sid ( a Samedan e Scuol), Grischun central/Moesa ( a Tusaun e Roveredo), Grischun dal nord ( a Cuira), Partenz/Tavau ( a Tavau) e Surselva ( a Glion) possian cumenzar il 1. da schaner 2013 cun lur activitads operativas. 
Questas lavurs e la coordinaziun ha surpiglià in team da project ch' è vegnì manà da cusseglier guvernativ Christian Rathgeb. 
Dal team da project han fatg part ultra da la manadra e dals manaders designads da las APUC tranter auter er represchentants dals uffizis interdisciplinars da l' administraziun chantunala e dal departament da giustia. 
Il team è vegnì sustegnì tras la firma PersPec ch' è medemamain incaricada en il chantun Turitg cun la furmaziun da singulas autoritads per la protecziun d' uffants e da creschids. 
Tras il transferiment da las incumbensas dals circuls al chantun surpiglia il chantun en l' avegnir ils custs da las autoritads per la protecziun d' uffants e da creschids. 
Cunquai che la finanziaziun da las autoritads tutelaras croda davent, vegnan las vischnancas distgargiadas tut en tut per var 2 milliuns francs per onn. 
Curatellas professiunalas sco incumbensa regiunala 
Pervia da la restructuraziun sin plaun administrativ sto l' organisaziun da las curatellas professiunalas ( fin ussa avugadias uffizialas) medemamain vegnir examinada, cumbain ch' i na resulta betg in basegn d' agir direct tras il dretg federal. 
Il cussegl grond ha concludì da designar la gestiun da las curatellas professiunalas sco incumbensa regiunala e betg pli sco incumbensa cirquitala. 
Qua tras tegna el quint da la refurma dal territori, tenor la quala ils circuls na duain survegnir naginas incumbensas pli. 
Cun quest conclus vegnan las curatellas professiunalas finanziadas sco fin ussa tras las vischnancas. 
Grazia ad ina regulaziun transitorica pon las instituziuns ch' èn responsablas fin ussa manar las curatellas professiunalas fin la fin da l' onn 2014. 
Quai permetta che la reordinaziun dal dretg da la protecziun d' uffants e da creschids vegnia coordinada en moda optimala cun la refurma dal territori. 
Ulteriuras infurmaziuns sco er tut ils lieus e las adressas da las 5 autoritads per la protecziun d' uffants e da creschids dal chantun Grischun chattais Vus sut http://www.kesb.gr.ch. 
Communicaziun da la regenza dals 20 da december 2012
La regenza grischuna ha disponì la sanaziun da l' aua restanta da las Ovras electricas dal Rain posteriur. 
A sia ultima sesida da quest onn ha ella plinavant concedì contribuziuns, mess en vigur pliras leschas ed ordinaziuns per il 1. da schaner 2013 ed approvà projects da vias. 
Concludì la sanaziun da l' aua restanta da las Ovras electricas dal Rain posteriur 
La regenza ha approvà e concludì in catalog da mesiras per sanar l' aua restanta da las Ovras electricas dal Rain posteriur SA ( OERP) ch' era vegnì elavurà d' ina gruppa da lavur. 
Las OERP vegnan obligadas da consegnar als stgalims chantunals da las ovras electricas las quantitads d' aua da dotaziun prescrittas. 
L' aua restanta vegn sanada en enclegientscha e resguardond tut ils acturs impurtants: En la gruppa da lavur, ch' era vegnida lantschada da las OERP, eran er represchentadas las organisaziuns da l' ambient WWF e Pro natura sco er la federaziun chantunala dals pestgaders grischuns. 
Las perditas da producziun che resultan per las OERP tras las mesiras da sanaziun vegnan qualifitgadas tut en tut sco economicamain anc supportablas. 
Davart las mesiras da sanaziun a las tschiffadas d' aua dal stgalim internaziunal decida la confederaziun. 
La disposiziun per ils stgalims chantunals da las ovras electricas è coordinada cun la disposiziun da sanaziun da la confederaziun. 
Las OERP tutgan tar las grondas interpresas dal provediment d' energia en il chantun Grischun. 
Cun circa 1400 milliuns uras kilowatt ( kWh) per onn producescha ella bunamain in tschintgavel da l' electricitad or da forza idraulica en il Grischun. 
Ulteriur sustegn per la plattafurma turistica electronica dal Grischun 
La plattafurma turistica electronica dal Grischun ( e-plattafurma GR) vegn sustegnida er vinavant. 
Per projects parzials da l' onn proxim ha la regenza approvà ina summa maximala da 470'000 francs. 
Quai cun la resalva ch' il cussegl grond concedia ils credits respectivs. 
La plattafurma turistica electronica dal Grischun è ina part dal project da refurma " Structuras cumpetitivas e repartiziun da las incumbensas en il turissem grischun " ch' è vegnì lantschà l' onn 2006. 
Cun la plattafurma turistica electronica èsi reussì da stgaffir ina basa per tut las organisaziuns turisticas grischunas, per Grischun vacanzas sco er per la Viafier retica. La plattafurma permetta da gudagnar cuminaivlamain novs giasts e d' augmentar la professiunalitad en il sectur da la tecnologia d' infurmaziun. 
Las mesiras vegnan realisadas tras la Graubünden eTourism ScRL ( gruppa da project) ch' è vegnida fundada dals suandants partenaris: Grischun vacanzas, destinaziun Tavau Claustra, organisaziun turistica Engiadina San Murezzan, gruppa Arena alva e Viafier retica. 
Da vart dal chantun sa participescha l' uffizi per economia e turissem a la gruppa da project. 
Ultima fasa da la furmaziun supplementara da persunas d' instrucziun en rumantsch grischun 
En il rom dal project " Rumantsch grischun en scola " survegnan las persunas d' instrucziun dal stgalim superiur da tut las vischnancas da piunier ils onns 2013/2014 ina furmaziun supplementara. 
La scola auta da pedagogia dal Grischun è vegnida incaricada da la regenza da terminar durant questa perioda la furmaziun supplementara da persunas d' instrucziun tenor il concept general " Rumantsch grischun en scola ". 
Per questa incarica vegnan impundids tut en tut maximalmain 455'000 francs. Quai cun la resalva ch' il cussegl grond concedia ils credits necessaris. 
Per la fin da l' onn 2014 vegn elavurà in rapport final davart l' entira furmaziun supplementara da persunas d' instrucziun en il rom dal project " Rumantsch grischun en scola ". 
Decleraziun da taglia electronica ed ulteriuras novaziuns 
La regenza metta en vigur las suandantas leschas ch' il cussegl grond dal Grischun aveva revedì parzialmain, e concluda l' adattaziun da las ordinaziuns resp. da las disposiziuns executivas appartegnentas: 
Lescha da taglia. 
La revisiun parziala da la lescha chantunala da taglia vegn messa en vigur per il 1. da schaner 2013. 
Quai cun excepziun da singuls artitgels che suondan pli tard ensemen cun las disposiziuns correspundentas da la lescha federala davart la taglia federala directa. 
En il rom da la revisiun da la lescha èn er las disposiziuns executivas tar la legislaziun da taglia vegnidas suttamessas ad ina revisiun parziala. 
Da nov vegn l' administraziun da taglia autorisada da dar – a partir da la perioda fiscala 2012 – la pussaivladad d' inoltrar la decleraziun da taglia sin via electronica. 
L' introducziun è previsa en il rom d' ina fasa da test durant la segunda mesadad da l' onn 2013 per la decleraziun da taglia 2012 ed en general a partir da la decleraziun da taglia 2013. 
Las pajataglias ed ils pajataglias pon pia tscherner en l' avegnir, sch' ellas ed els vulan inoltrar lur decleraziun da taglia sin via electronica. 
Lescha per promover la tgira da persunas malsaunas. 
La revisiun parziala da la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( lescha per promover la tgira da persunas malsaunas) vegn messa en vigur per il 1. da schaner 2013. 
Qua tras vegnan fixadas sin il stgalim da la lescha las pretensiuns chantunalas che ston vegnir ademplidas – supplementarmain a las prescripziuns federalas – dals furniturs da prestaziuns che s' annunzian per s' inscriver sin la glista dals ospitals resp. per survegnir ina incarica da prestaziun. 
Medemamain vegn stgaffida ina basa legala per pudair ordinar sancziuns envers furniturs da prestaziuns che n' adempleschan betg l' incarica da prestaziun. 
Per pudair realisar las prescripziuns federalas tar la nova planisaziun dals ospitals sto vegnir adattada – ultra da la lescha – er l' ordinaziun appartegnenta. 
La regenza ha concludì ina revisiun parziala correspundenta da l' ordinaziun tar la lescha per promover la tgira da persunas malsaunas. 
Er disposiziuns en connex cun la nova finanziaziun dals ospitals èn vegnidas midadas. 
Differents artitgels da l' ordinaziun èn ultra da quai vegnids adattads a novas noziuns e designaziuns. 
Lescha davart ils supplements da famiglia. 
La revisiun parziala da la lescha davart ils supplements da famiglia vegn messa en vigur per il 1. da schaner 2013. 
Sin basa da la revisiun da la lescha ston er vegnir adattadas las disposiziuns executivas appartegnentas, perquai che tut las persunas cun activitad da gudogn ( pia er quellas cun activitad da gudogn independenta) en professiuns betg agriculas han da nov il dretg da survegnir supplements da famiglia. 
La regenza ha approvà ina revisiun parziala correspundenta da las disposiziuns executivas tar la lescha davart ils supplements da famiglia. 
Midà la calculaziun da la reducziun da las premias 
La regenza ha fatg ina correctura tar la calculaziun da la reducziun da las premias. 
Per fixar las premias ch' èn decisivas per la reducziun da las premias vegnan las premias medias mensilas, ch' èn vegnidas fixadas da la confederaziun, reducidas da nov per 10 pertschient ( fin ussa 8 pertschient). 
Uschia pon ils custs da la reducziun da las premias vegnir sminuids per 2 milliuns francs. 
Ina revisiun parziala correspundenta da l' ordinaziun tar la lescha davart l' assicuranza da malsauns e la reducziun da las premias entra en vigur il 1. da schaner 2013. 
Da vischnancas e da regiuns 
Claustra-Serneus: Il nov project per construir rempars per l' aual dal vitg da Serneus en la vischnanca da Claustra-Serneus vegn approvà cun cundiziuns. 
I vegn construì in batschigl cun in volumen da circa 2000 meters cubic che duai retegnair la gera e che serva a medem temp sco implant da stgargiada d' aua gronda. 
La contribuziun chantunala al project importa maximalmain 107'800 francs. 
Val Müstair: A la vischnanca da Val Müstair vegn garantida ina contribuziun da maximalmain 223'234 francs per colliar l' aua persa cun la serenera dal Vnuost Sura e per midar il batschigl da nettegiament secundar da la serenera Sot Rivas en in batschigl per aua da plievgia. 
La serenera Sot Rivas è antiquada. Percunter ha la serenera dal Vnuost Sura da la provinza autonoma Bulsaun – Tirol dal sid capacitads avunda per sa colliar cun la Val Müstair. 
Domat: Per il mantegniment da la plazza da transit per viagiantas e viagiants esters " Tuleu " vegn pajada a la vischnanca da Domat da nov ina pauschala annuala da 10'000 francs ( fin ussa 3000 francs). 
Ils custs per administrar la plazza da transit èn creschids considerablamain ils onns passads, e quai a donn e cust da la vischnanca da staziunament. 
Grüsch: La revisiun totala da la lescha davart las taxas da cura da la vischnanca da Grüsch dals 23 da november 2012 vegn approvada. 
Panaduz: La revisiun parziala da la lescha da taglia da la vischnanca da Panaduz dals 5 da december 2012 vegn approvada. 
Arosa / Cuira: La reuniun da las vischnancas d' Arosa, Calfreisen, Castiel, Cuira, Haldenstein, Langwies, Lüen, Maladers, Molinis, Peist, St. Peter-Pagig e Tschiertschen-Praden al circul da register funsil Plessur, che cumpiglia ils dus uffizis dal register funsil Arosa e Cuira, vegn approvada. 
Questa reuniun va en vigur per il 1. da schaner 2013 e tegna quint da la fusiun da vischnancas en il Scanvetg ( nova vischnanca d' Arosa). 
Brusio / Puschlav: La reuniun da la gestiun dal register funsil da las vischnancas da Brusio e da Puschlav al nov circul da register funsil Valposchiavo vegn approvada. Questa reuniun va en vigur per il 1. da schaner 2013. 
Engiadin' ota: Il plan directiv regiunal cumplessiv, concludì dal cussegl cirquital da l' Engiadin' ota ils 26 da schaner 2012, vegn approvà. 
Consequentamain vegnan adattads intgins puncts dal plan directiv chantunal. 
Grischun central: Ils statuts da la corporaziun da vischnancas " Manaschi forestal e tecnic Alvra " vegnan approvads. 
Contribuziuns chantunalas a differentas instituziuns 
Cooperativa da manaschi ViamalaInfra: A la cooperativa da manaschi ViamalaInfra vegn concedì in emprest da la confederaziun da 470'000 francs en il rom da la nova politica regiunala ( NPR) per il project " Renovaziun da l' infrastructura da la chavorgia da la Viamala ". Quai cun la resalva che la finanziaziun totala saja reglada. 
Sco prestaziun d' equivalenza a l' emprest da la NPR vegn garantida ina contribuziun chantunala da 79 120 francs. 
Resalvada resta la concessiun dals credits necessaris tras il cussegl grond. 
Tras il project duai l' infrastructura per las visitadras ed ils visitaders da la chavorgia da la Viamala vegnir adattada als basegns d' ozendi. 
Igl è previs da renovar las stgalas per descender en la chavorgia, da construir ina nova punt en la chavorgia, d' installar in nov sistem da bigliets, da renovar il kiosc e las tualettas sco er da construir in nov magazin da material ed in segund lieu da vendita. 
AutoDaPosta Svizra SA: A l' AutoDaPosta Svizra SA, regiun Grischun, vegn garantida ina contribuziun chantunala da maximalmain 360'000 francs per installar – en ils autos da posta sin differentas lingias grischunas – sistems per infurmar las passagieras ed ils passagiers tenor la lescha federala davart l' egualitad da persunas cun impediments. 
Projects da vias 
Nov access da Schlarigna: La regenza ha approvà il project d' exposiziun midà per la correcziun da la via d' Engiadina, midada da l' access da Schlarigna. 
Il project cuntegna ina rundella d' in diameter da 32 meters en il sectur dal sutpassadi actual a la staziun Staz. Tant il vitg da Schlarigna sco er la staziun Staz vegnan colliads cun la rundella sur dus bratschs. 
Ils custs totals dal project d' exposiziun importan circa 17 milliuns francs. 
A medem temp vegn realisà in project da la vischnanca da Schlarigna che prevesa da construir in rempar da protecziun cunter la canera per lung da la via d' Engiadina ed ina paraid da protecziun cunter la canera sin la nova punt da l' En sco er da renovar la via communala Bambas-ch. 
Correcziun da la via a Lumneins: Il project d' exposiziun per la correcziun da la via sursilvana a Lumneins vegn approvà. 
Il traject en il sectur da la fracziun Lumneins na correspunda betg pli als basegns ed a las pretensiuns da segirezza da la rait da vias principalas. 
Plinavant prevesa il project in trassé pli armonic. 
Ultra da quai ha la regenza approvà 1,78 milliuns francs per lavurs da construcziun sin ils suandants trajects: 
- via da la Chlus: lavurs d' impressari e da cuvrida, punt da la Landquart, Felsenbach 
- via dal Güglia / dal Malögia: lavurs d' impressari, sviament da Silvaplauna 
- via dal Bernina: lavurs da cuvrida, access da Viano 
Per la fin da l' onn 
Durant l' onn che va a fin ha la regenza grischuna salvà 44 sesidas. 
En tut ha ella prendì 1246 conclus ( onn precedent: 1153). 
Il presidi da la regenza vegn surpiglià il 1. da schaner 2013 da Hansjörg Trachsel, schef dal departament d' economia publica e fatgs socials. 
Vicepresident daventa Mario Cavigelli, schef dal departament da construcziun, traffic e selvicultura. 
La regenza giavischa a tut las conburgaisas ed a tut ils conburgais bels e paschaivels dis da festa e per l' onn nov tut il bun, confidenza e sanadad. 
I n'è mai memia tard – grischun metta en moviment la populaziun
Cun il program grischun en moviment s' engascha il chantun Grischun per promover la sanadad da la populaziun. 
Las persunas creschidas duain esser pli conscientas da la sanadad e sa metter regularmain en moviment. 
Il program grischun en moviment / graubünden bewegt / grigioni in movimento vegn realisà sut la direcziun da l' uffizi chantunal da sanadad en collavuraziun cun la promoziun da la sanadad Svizra. 
Per uffants pitschens, en scolina ed en scola, vegnan realisads projects da moviment e da nutriment per pudair cumbatter a temp cunter il surpais. 
Las persunas creschidas duain esser pli conscientas da la sanadad e sa metter regularmain en moviment. 
La finamira centrala è ch' ellas sajan en moviment u fetschian sport durant 30 minutas per di. 
Dubel profit 
Il nivel d' activitad da la populaziun grischuna sa chatta – tenor il studi da sport il pli grond da la Svizra – cleramain sur la media svizra. 
Passa 80 pertschient fan sport. 
" Sportistas e sportists d' occasiun " datti mo darar. Ubain ch' ins fa regularmain sport ubain insumma betg. 
Ils numerus effects positivs dal sport e dal moviment per la sanadad na sa laschan substituir tras nagut e tras naginas pirlas. 
In' activitad fisica regulara reducescha la ristga da pigliar malsognas fermamain derasadas sco surpais, malsognas dal cor e da la circulaziun, diabetes II, osteoporosa, mal il dies sco er cancer da la beglia e dal sain. 
Il moviment ha ultra da quai in effect anitidepressiv e fa tschiffar buna glina. 
Persunas ch' èn activas fisicamain vivan pli ditg e basegnan damain tgira en la vegliadetgna. 
I n' è mai memia tard per sa metter regularmain en moviment. 
Tuttina quant moviment ch' ins ha fatg enfin ussa. 
Pli gugent cumenzar tard che mai! 
La perscrutaziun ha percunter mussà ch' i na va betg en il senn cuntrari: Il niz dal moviment e dal sport n' ha betg in effect sin reserva. 
Quai vul dir: Tgi ch' è stà cun 30 onns ina sportista u in sportist da cundiziun, na profita cun 50 onns betg pli da quai, sch' ella u el è daventà inactiv en il fratemp. 
In bun propiest per l' onn 2013 
L' investiziun en il far regularmain sport e moviment sa paja, perquai che la sanadad vegn influenzada en moda positiva. 
Qua pon las Grischunas ed ils Grischuns surpigliar atgna responsabladad. 
Tuttas e tuts pon profitar dal niz dal moviment per la sanadad – independentamain da la vegliadetgna, da la schlattaina e dal cumportament d' enfin ussa. 
Il moviment promova la qualitad da viver individuala en diversas modas ed ha a medem temp in niz per l' economia publica. 
Igl è pia evident ch' il directur suprem da la sanadad dal chantun, cusseglier guvernativ Christian Rathgeb, appellescha a la populaziun: " Sa metter mintga di en moviment per ina mesa ura è gia in gudogn essenzial per la sanadad! 
" 
Sa metter en moviment durant 30 minutas per di – quai è in bun propiest per l' onn nov. 
Ulteriuras infurmaziuns: http://www.graubünden-bewegt.ch. 
Concurrenza dal post da stab per l'egualitad da las schanzas a la fiera da la tscherna da professiun FIUTSCHER
Il post da stab per l' egualitad da las schanzas dal chantun ha surdà ils premis da la concurrenza a la fiera da la tscherna da professiun FIUTSCHER. 
A la fiera da la tscherna da professiun FIUTSCHER dals 6 fin ils 11 da november 2012 en la halla da la citad da Cuira han las visitadras ed ils visitaders pudì s' approfundar en las dumondas da l' egualitad e da la tscherna da professiun a maun d' ina concurrenza. 
Passa 1500 persunas giuvnas han profità da la schanza ed ussa èsi enconuschent tgi ch' èn las ventiraivlas victuras ed ils ventiraivels victurs. 
Il premi principal, in iPad regalà da DATA QUEST / Letec Cuira, gudogna Pierina Derungs da Cuira. 
Il segund premi, in ureglier HiFi regalà dad expert Strittmatter, survegn Fabio Scardina, er da Cuira, ed il terz premi, in bon dal Manor, va a Gian-Marco Cadosch da Lantsch. 
Cordiala gratulaziun! 
Dal rest, nossas ambassaduras e noss ambassadurs professiunals pudais vus vesair live en in film sin http://www.stagl.gr.ch. 
Ellas ed els represchentan ina tscherna da professiun variada, che stat libra a mats ed a mattas. 
Consultaziun davart novs cedels electorals tar las elecziuns da la regenza e dal cussegl dals chantuns
La regenza grischuna trametta en consultaziun ina revisiun parziala da la lescha davart ils dretgs politics en il chantun Grischun. 
La revisiun da la lescha stgaffescha la basa per cedels electorals, nua ch' ins po eleger la regenza ed il cussegl dals chantuns cun far ina crusch. 
Ina incumbensa acceptada dal cussegl grond en la sessiun da december 2012 pretenda ina simplificaziun da la procedura per eleger la regenza ed il cussegl dals chantuns. 
L' element central da la simplificaziun duai esser in cedel electoral per far ina crusch. 
Actualmain survegnan las votantas ed ils votants tar las elecziuns chantunalas da maiorz per la regenza e per il cussegl dals chantuns cedels electorals cun tantas lingias vidas sco sezs che ston vegnir occupads. 
Lur dretg d' eleger exerciteschan els cun scriver persunalmain a maun ils nums da las persunas sin ils cedels electorals consegnads. 
Cun ina revisiun parziala da la lescha davart ils dretgs politics en il chantun Grischun duain ussa vegnir stgaffidas las premissas giuridicas ed organisatoricas per cedels electorals, nua ch' ins po eleger la regenza ed il cussegl dals chantuns cun far ina crusch. 
La regenza ha deliberà la consultaziun davart il sboz correspundent fin ils 20 da mars 2013. 
Prevesì èsi d' applitgar quests novs cedels electorals per l' emprima giada tar las proximas elecziuns da renovaziun da la regenza, probablamain ils 18 da matg 2014. 
Co propon jau ina tscherta persuna e co elegel jau? 
Per introducir ils novs cedels electorals ston vegnir integradas numerusas disposiziuns en ina nova partiziun da la lescha davart ils dretgs politics en il chantun Grischun. 
Quellas reglan la procedura administrativa sco er l' emplenir correctamain il cedel electoral uschia ch' el vala per l' elecziun. 
In pèr puncts latiers: 
Per las elecziuns da la regenza e dal cussegl dals chantuns dovri da nov ina procedura d' annunzia per las propostas electoralas. 
Mo persunas annunziadas tar la chanzlia chantunala vegnan alura preschentadas sco candidatas e candidats sin ils cedels electorals prestampads. 
Persunas betg annunziadas restan però elegiblas; ils nums da questas persunas sto la votanta u il votant scriver a maun sin il cedel electoral. 
Per quest intent cuntegna il cedel electoral lingias vidas. 
Mintga proposta electorala sto vegnir suttascritta da 20 persunas cun dretg da votar. 
Uschia duain vegnir evitadas propostas betg seriusas. 
Mintga persuna proponida sto confermar ultra da quai – cun suttascriver la proposta electorala – ch' ella acceptia la candidatura. 
Quai per evitar ch' insatgi vegnia proponì per l' elecziun cunter sia voluntad. 
Las propostas electoralas ston vegnir inoltradas fin il pli tard nov emnas avant il termin d' elecziun. 
Quest termin è necessari per garantir la producziun dals cedels electorals che dovra dapli lavur, ma er la spediziun coordinada, eventualmain ensemen cun ulteriurs documents da votaziun. 
En cas d' in segund scrutini pon las propostas electoralas vegnir inoltradas entaifer trais dis suenter l' emprim scrutini. 
Quest termin è intenziunadamain uschè curt, perquai ch' in segund scrutini sto vegnir fatg tenor la lescha il pli tard trais emnas suenter l' emprim ed ils cedels electorals ston vegnir tramess a las votantas ed als votants il pli tard diesch dis avant il di d' elecziun. 
Mo ils nums marcads cun ina crusch sin il cedel electoral survegnan ina vusch. 
Quai vala er per las persunas che las votantas ed ils votants han scrit a maun sin las lingias vidas. 
Nunvalaivels èn cedels electorals, tar ils quals il dumber da nums marcads cun ina crusch surpassa il dumber da sezs che ston vegnir occupads. 
Betg pertutgadas da la revisiun da la lescha n' èn las elecziuns da maiorz per las dretgiras districtualas e per il cussegl grond. 
Perquai che las elecziuns dal cussegl grond e las elecziuns da la regenza han lieu il medem termin èsi però inevitabel che las votantas ed ils votants ston savair ir enturn en il futur parallelamain cun dus differents tips da cedels electorals. 
Il Grischun sco partenari da la confederaziun per il project tschientenar &quot;Gieus olimpics d'enviern 2022&quot;
Ina candidatura per ils gieus olimpics d' enviern 2022 è per il Grischun ina schanza unica da sa preschentar ad in public mundial. 
La confederaziun tschertga in partenari ferm per rinforzar sin plaun internaziunal la reputaziun da la Svizra sco pajais segir ed abel e per promover en la societad il spiert da cuminanza naziunal. 
La regenza è persvadida ch' il Grischun saja absolutamain en cas da surpigliar questa responsabladad e ch' el possia porscher a la Svizra ina plattafurma extraordinaria. 
Il Grischun sco partenari cumpetent 
Il cussegl federal vul gieus olimpics d' enviern per pudair beneventar la giuventetgna sportiva mundiala en Svizra e preschentar la Svizra sco ospitanta simpatica ed abla. 
Per la confederaziun è il Grischun l' unic partenari pussaivel en quest project, ed ella supplitgescha las Grischunas ed ils Grischuns da s' engaschar per la Svizra. 
Ed il Grischun è absolutamain en cas da far quai: cun ina culissa da muntognas singulara, cun ina lunga tradiziun e cundiziuns optimalas da sport d' enviern, cun implants da sport ch' èn per gronda part gia avant maun, cun l' experientscha d' organisar e da realisar occurrenzas grondas sco er cun la cumpetenza da dar alloschi a giasts internaziunals. 
Schanzas extraordinarias ed ina pitschna ristga 
Ord ponderaziuns da l' economia publica vegni adina puspè dà dapli prioritad a projects che derivan da las aglomeraziuns urbanas che a projects dal territori da muntogna. 
Cun ina candidatura per ils gieus olimpics d' enviern vegn quai a sa midar. 
La planisaziun e la realisaziun dals projects d' infrastructura dal traffic en il Grischun vegnissan anticipads per plirs onns, ed il Grischun daventass uschia pli mobil, cunzunt en il traffic public. 
Quai è attractiv tant per ils giasts sco er per la populaziun indigena. 
Per finanziar las investiziuns vegnan applitgadas las clavs da finanziaziun vertentas, q.v.d. 85% dals custs d' investiziun vegnan surpigliads da la confederaziun. 
Mo gia per ils projects che vegnan considerads sco indispensabels sco er per l' acquist da material rullant per la Viafier retica vegn la confederaziun pia ad investir stgars 900 milliuns francs. 
Sch' i vegn fatgas er las investiziuns duraivlas ch' èn giavischaivlas ord vista grischuna, investescha la confederaziun tut en tut schizunt var 1,5 milliardas francs. 
In engaschi che fiss nunimaginabel senza la candidatura per ils gieus olimpics d' enviern 2022. 
En il rom da quest project vegni a gartegiar da realisar colliaziuns da traffic tranter il Grischun ed ils centers, e quai cun in standard sumegliant sco quai che la Part Sura Bernaisa u il Vallais han gia oz. 
Ina schanza che sa porscha betg puspè uschè svelt. 
Per realisar ils gieus olimpics d' enviern l' onn 2022 paja la confederaziun ina contribuziun dad 1 milliarda francs. 
A la finanziaziun da la realisaziun n' èn participads ni il chantun ni las vischnancas da San Murezzan u da Tavau. 
La confederaziun surpiglia la responsabladad finanziala per la realisaziun dals gieus. 
La finanziaziun da la part grischuna dals custs per l' infrastructura e la segirezza è garantida tras la constituziun d' ina reserva or da l' agen chapital dal chantun. 
Pervia da la candidatura per ils gieus olimpics na vegnan perquai suspendids nagins auters projects. 
I na dat nagin indebitament ed er nagin augment da taglia. 
Il Grischun sco ospitant 
Il spiert olimpic – ch' ins ha er sentì dacurt als gieus olimpics da stad a Londra – duai sa mussar en il Grischun gia durant la candidatura e natiralmain er suenter ils gieus. 
Perquai vegnan lantschads en il rom da questa candidatura divers programs che tiran a niz il sport en general ed a pli lunga vista. 
Da tals programs po profitar en spezial la giuventetgna, p.ex. tras l' extensiun dal sport da scola voluntar cun purschidas polisportivas. 
Ultra dals blers uffants ch' èn gia activs en il sectur dal sport pon en spezial ils uffants da la populaziun immigrada u uffants che creschan si en conturns cun pauc moviment vegnir sensibilisads uschia pli fitg per in moviment regular, e quai en vischinanza temporala e geografica directa da la scola. 
Scolaras e scolars d' auters chantuns duain vegnir entusiasmads per il sport da naiv en il Grischun. 
Ultra da la promoziun dal sport da massa vegn messa ina basa per il sport d' elita. Quai tras il sustegn finanzial da classas e da scolas da talents ch' è previs da nov en la lescha da scola. 
En il rom da programs culturals survegnan las aspectaturas ed ils aspectaturs al lieu, ma er tschientmillis d' aspectaturas e d' aspectaturs a la televisiun ina invista da la diversitad dal chantun Grischun. 
Resguardà ils aspects da l' ambient e la durabilitad ecologica 
En la fasa da l' analisa da la realisabladad èsi vegnì examinà, sch' i dat – tenor il dretg da l' ambient – eventuals motivs d' exclusiun per ils lieus, nua ch' ils implants èn previs. 
Sco resultat n' han ins chattà fin ussa nagins motivs d' exclusiun sin basa da las planisaziuns actualas. 
Pervia dals gieus olimpics na duain d' ina vart resultar naginas consequenzas negativas a lunga vista per noss ambient. Da l' autra vart duai tuttina dar svilups raschunaivels, en spezial en il sectur da l' infrastructura. 
Ils gieus duain vegnir realisads en furma neutrala areguard il CO2 e derasar sin l' entir mund las valurs d' in svilup duraivel. 
Per il Grischun duain ils progress restar en il svilup duraivel, per exempel en furma da svilups tecnologics u da meglieraziuns evidentas en la cuntanschibladad dal chantun cun il traffic public. 
Segirezza en la responsabladad dal Grischun 
Il chantun è responsabel per la segirezza durant la realisaziun dals gieus olimpics d' enviern. 
A chaschun dal Forum economic mundial mussa il chantun onn per onn ch' el è – ensemen cun sias partenarias e ses partenaris – en cas da garantir la segirezza da numerusas persunas ch' èn protegidas dal dretg internaziunal. 
Il Grischun garantescha dentant er permanentamain la segirezza da la populaziun indigena e dals giasts en tut las regiuns dal chantun. 
Il chantun è in partenari versà e cumpetent ed è en cas da garantir la segirezza necessaria er a chaschun d' ina occurrenza gronda. 
Sin basa da la situaziun da smanatscha actuala resp. da segirezza è vegnì elavurà il concept da segirezza cun agid da tut las partenarias e da tut ils partenaris relevants, sco la polizia, l' armada, las guardias da cunfin, la protecziun civila e.u.v. La finanziaziun dals custs da segirezza, che sa basan sin quest concept e ch' il chantun stuess surpigliar, sch' ils gieus olimpics d' enviern 2022 vegnissan surdads al Grischun ( stgars 180 milliuns francs), è garantida. 
Tge capita, sch' ils gieus vegnan surdads al Grischun e sche la situaziun da smanatscha daventa massivamain pli critica fin l' onn 2022? 
Las forzas polizialas na fissan alura gnanc pli en cas da furnir las prestaziuns necessarias. 
En in tal cas vegniss en acziun l' armada, e quai tutgass al champ da responsabladad da la confederaziun. 
Emna tradiziunala da geniturs al Plantahof
Dals 28 da schaner fin il 1. da favrer 2013 realisescha il center da furmaziun e cussegliaziun agricula Plantahof a Landquart l' emna tradiziunala da geniturs. 
Las emprendistas ed ils emprendists dal terz onn d' emprendissadi surpiglian durant in' emna il manaschi da lur geniturs, entant ch' ils geniturs van a scola. 
Onn per onn ha lieu l' emna da geniturs en il center da furmaziun e cussegliaziun agricula Plantahof a Landquart. 
Er quest onn interrumpan las emprendistas ed ils emprendists dal terz onn d' emprendissadi durant in' emna lur semester d' enviern al Plantahof. 
Da glindesdi, ils 28 da schaner, fin venderdi, il 1. da favrer 2013, lavuran ellas ed els sin il manaschi agricul dals geniturs, entant ch' ils geniturs surpiglian lur plazza en scola. 
L' emna da geniturs vegn stimada zunt fitg da tuttas duas generaziuns. 
Per ils geniturs èsi ina interrupziun bainvegnida da la lavur quotidiana sin il manaschi. 
L' emna da geniturs als dat plinavant la chaschun da refrestgentar las enconuschientschas professiunalas, ed ella permetta da barattar las experientschas cun persunas da la pratica. 
La cumpagnia stat en il center. 
Sco lur figlias e lur figls na van ils geniturs numnadamain betg mo a scola, mabain pernotteschan er en l' internat dal Plantahof. 
L' emna da geniturs è organisada uschia che las mammas stattan da glindesdi fin mesemna ed ils babs da glindesdi fin venderdi al Plantahof. 
Ultra da l' instrucziun èn er il suentermezdi da las generaziuns ed in' excursiun ( tar Georg Fischer a Seewis) cumponentas fixas da l' emna da geniturs. 
Las emprendistas ed ils emprendists han l' incumbensa da manar durant l' emna da geniturs il bain puril senza la surveglianza dal bab. 
Savens èsi l' emprima giada ch' ellas ed els èn responsabels uschè ditg sulets per il manaschi. 
Las emprendistas ed ils emprendists apprezieschan dentant zunt fitg questa experientscha. 
Communicaziun da la regenza dals 17 da schaner 2013
Sco emprim project legislativ en il rom da la refurma dal territori dal chantun Grischun duai vegnir adattada la lescha davart il notariat. 
La regenza grischuna ha avert la consultaziun en chaussa. 
Ultra da quai è la regenza sa fatschentada cun differentas fatschentas da vischnancas e da regiuns. 
La regenza grischuna lantscha la consultaziun tar la revisiun parziala da la lescha davart il notariat 
Pervia da la refurma dal territori e pervia da l' aboliziun dals circuls sco purtaders d' incumbensas publicas sto la lescha davart il notariat vegnir revedida. 
En quest connex vegnan regladas da nov oravant tut las incumbensas da las notaras cirquitalas e dals notars cirquitals. 
Il sboz prevesa che las incumbensas da las anteriuras notaras cirquitalas e dals anteriurs notars cirquitals vegnian ademplidas – tut tenor il basegn d' in tschert champ d' incumbensas – d' uschenumnadas notaras uffizialas e d' uschenumnads notars uffizials. 
Quellas e quels vegnan elegids da la regenza sin dumonda da la regiun correspundenta. 
La regenza grischuna ha tramess en consultaziun in sboz da lescha correspundent. La consultaziun dura fin ils 15 d' avrigl 2013. 
Las ponderaziuns da la regenza èn resumadas en il rapport da consultaziun. 
Ils documents da consultaziun pon vegnir chargiads giu da la pagina d' internet dal departament da giustia, segirezza e sanadad ( http://www.djsg.gr.ch) u empustads tar il departament. 
Questa revisiun parziala da la lescha davart il notariat è l' emprim program legislativ che vegn tramess en consultaziun en il rom da la refurma dal territori. 
Ulteriurs projects legislativs e pia er ulteriuras consultaziuns vegnan a suandar. 
Elavurà las disposiziuns per promover la tgira d' uffants cumplementara a la famiglia 
La regenza ha revedì totalmain las disposiziuns executivas tar la lescha davart la promoziun da la tgira d' uffants cumplementara a la famiglia en il chantun Grischun e transfurmà ellas en ina nova ordinaziun. 
Ils custs normads ch' èn decisivs per calcular las prestaziuns da promoziun vegnan fixadas praticamain en l' ordinaziun; fixond ils custs normads s' orientescha la regenza vi dals custs dals purschiders renconuschids dals onns precedents. 
Exclus dal champ d' applicaziun da l' ordinaziun èn purschidas en il rom da las ulteriuras structuras dal di sco er l' assistenza durant las uras da bloc tenor la nova legislaziun da scola. 
A partir da la nova legislaziun da scola il 1. d' avust 2013 ha il purtader da scola ( vischnanca) da fixar er il basegn per las ulteriuras structuras dal di. 
Perquai vegn ad esser avant maun in basegn per ina tgira d' uffants cumplementara a la famiglia mo, sch' i na vegn betg mess a disposiziun ina purschida correspundenta en il rom da las ulteriuras structuras dal di. 
Reglà transitoricamain il temp d' instrucziun per emna en scolina 
La nova legislaziun da scola dal chantun Grischun dat a la regenza la cumpetenza da relaschar in plan d' instrucziun per tut ils stgalims da la scola populara, da nov er per la scolina. 
Fin ch' il plan d' instrucziun interchantunal ( Plan d' instrucziun 21) è avant maun per ils chantuns tudestgs e plurilings, cun il qual vegn reglà a medem temp er il temp d' instrucziun per emna, ha la regenza fixà per il stgalim da la scolina ina dotaziun minimala da 20 uras, en las qualas ston er esser cuntegnidas las uras da recepziun a l' ur. 
Tenor la lescha che vala a partir dal 1. d' avust 2013 cumpiglian las uras da bloc en scolina l' avantmezdi almain trais uras consecutivas. 
Puspè contingent da 290 abitaziuns da vacanzas per il Grischun 
Per l' onn 2013 ha il cussegl federal consegnà al chantun Grischun danovamain 290 contingents da permissiun per l' acquist d' abitaziuns da vacanzas tras persunas a l' exteriur. 
Ultra da quai dastgan las 266 unitads dal contingent che n' èn betg vegnidas duvradas l' onn precedent vegnir transferidas sin l' onn current. 
Suenter la repartiziun da tut ils contingents da l' onn precedent vegnan ils contingents chantunals da permissiun 2013 repartids sco suonda: 240 contingents per objects en surbajegiadas cumplettas e 50 contingents per l' acquist d' objects singuls. 
Da vischnancas e da regiuns 
Lantsch: La revisiun parziala da la planisaziun locala da la vischnanca da Lantsch dals 28 da mars 2012 vegn approvada. 
L' approvaziun da la planisaziun d' utilisaziun a Tschividains è vegnida dada explicitamain senza mintga pregiudizi per ulteriuras planisaziuns per pudair midar l' utilisaziun da stallas per in auter intent. 
Cun in monitoring vegni ultra da quai garantì ch' ils 17 edifizis da l' abitadi d' aclas " Tschividains " ch' èn vegnids mess da nov sut protecziun correspundian er a lunga vista al stadi permess e che las mesiras da reparaziun e da concepziun cunvegnidas vegnian realisadas. 
Tavau: Il plan directiv cumplessiv regiunal da la vischnanca da Tavau dals 19 d' avrigl 2012 vegn approvà. 
Tscherts chapitals dal plan directiv chantunal vegnan adattads. 
En il sectur dal turissem cuntegna il plan directiv cumplessiv duas colliaziuns da territoris da skis ( Jakobshorn-Rinerhorn e Schatzalp-Parsenn), trais reducziuns d' engrondiments da territoris da skis ( Pischa, Jakobshorn e Rinerhorn), l' augment da l' impurtanza da d' in engrondiment d' in territori da skis ( Jakobshorn) ed ina nova pendiculara d' apport ( Wolfgang-Meierhofertäli). 
Tumein: Il project da cumplettaziun da la vischnanca da Tumein per metter cuvrir la via da velos Tumein – Favugn cun asfalt sin ina lunghezza da var 2,5 kilometers vegn approvà. 
Als custs dal project vegn concedida ina contribuziun chantunala maximala da 171'000 francs. 
Malans: Per la via chantunala a Malans ( en il vitg), traject dal spartavias a la Sägereistrasse fin a la fin da la via chantunala, vegn la lunghezza maximala da vehichels limitada a 12 meters. 
Fideris, Furna, Jenaz e Schiers: Ils statuts dal consorzi da scola Fideris – Furna – Jenaz – Schiers vegnan approvads. 
Contribuziuns chantunalas a differentas instituziuns 
Federaziun da tetg Grischun laina: Per ils onns 2013 fin 2016 ha la regenza approvà ina nova cunvegna da prestaziun cun la federaziun da tetg Grischun laina. 
A la federaziun da tetg vegn garantida ina contribuziun da maximalmain 295'000 francs per onn. 
Las incumbensas fixadas cumpiglian tranter auter: extensiun e professiunalisaziun da la plattafurma digitala da Grischun laina, promoziun da las innovaziuns sur in transfer da savida e da tecnologia sco er rinforz da la prontezza da cooperaziun en la branscha. 
Firma Holcim SA: A la firma Holcim SA a Vaz sut vegn concedida ina contribuziun d' investiziun da maximalmain 129'100 francs per renovar ses binaris da colliaziun privats a Zizers/Vaz sut. 
Klibühni, Das Theater: A la Klibühni a Cuira vegn concedida ina garanzia da deficit da maximalmain 200'000 francs per il program d' occurrenzas da l' onn 2013. 
Projects da vias 
La regenza ha approvà 2,9 milliuns francs per lavurs da construcziun sin ils suandants trajects: 
- via sursilvana: lavurs d' impressari, correcziun da la via, Punt Russein 
- via dal Güglia: lavurs da cuvrida, correcziun da la via, Gross Kehr 
Tests da las sirenas, mesemna, ils 6 da favrer 2013
Mesemna, ils 6 da favrer 2013, ha lieu en tut la Svizra il test annual da las sirenas: las 13.30 il " alarm general " e las 14.15 il " alarm dad aua ". 
Cun ils tests da las sirenas vegn d' ina vart controllada la prontezza da funcziun da las sirenas e da l' autra vart po la populaziun emprender d' enconuscher ils differents signals d' alarm, cun ils quals ella vegn alarmada en cas da privel acut. 
1. Alarm general 
Il " alarm general " vegn dà en tut il chantun da las vischnancas, e quai a las 13.30. A las 14.00 vegn dà anc ina giada il " alarm general " en tut il chantun. 
Quest alarm serva ad examinar il telecumond da la sirena. 
Il " alarm general " è in tun urlant che va si e giu e che dura ina minuta. 
I na ston vegnir prendidas naginas mesiras da cumportament e da protecziun. 
Sch' il signal " alarm general " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun tadlar radio, suandar ils avis da las autoritads ed infurmar las vischinas ed ils vischins. 
2. Alarm dad aua 
Il " alarm dad aua " vegn dà cun las sirenas da l' alarm dad aua a las 14.15. I sa tracta d' in tun bass interrut regularmain che dura sis minutas. 
I na ston vegnir prendidas naginas mesiras da cumportament e da protecziun. 
L' alarm dad aua resuna mo en l' intschess da mirs da fermada. 
Dals plans da fugia en cas d' alarm dad aua pon ins prender invista tar questas vischnancas. 
Sch' il signal " alarm dad aua " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun bandunar immediatamain il territori periclità. 
Ulteriuras infurmaziuns e reglas da cumportament sa chattan sin las ultimas paginas da mintga cudesch da telefon sin il fegl d' infurmaziun. 
La populaziun vegn supplitgada d' avair chapientscha per las dischagreabladads en connex cun las controllas da sirenas. 
La cumissiun dal cussegl grond sustegna la garanzia e la nova organisaziun da la plazza aviatica regiunala da Samedan
La cumissiun dal cussegl grond per economia e taxas ha predeliberà la missiva da la regenza tar la garanzia e tar la nova organisaziun da la plazza aviatica regiunala da Samedan e sustegna unanimamain las propostas da la regenza. 
Il cussegl grond vegn a tractar la fatschenta en la sessiun da favrer 2013. 
Cun la missiva dals 22 d' october 2012 suttametta la regenza al cussegl grond ils bains immobigliars dal chantun ch' èn situads en il perimeter PSIA ( = plan secturial " infrastructura da l' aviatica ") da la plazza aviatica regiunala da Samedan e propona d' als transferir da la facultad da finanzas a la facultad administrativa, per als pudair alura metter a disposiziun gratuitamain en il dretg da construcziun durant 40 onns ad ina societad d' infrastructura da dretg public autonoma dal circul da l' Engiadin' ota. 
En il rom da la nova organisaziun da la plazza aviatica regiunala da Samedan vegn questa societad ad affittar ils stabiliments d' infrastructura ad ina gestiunaria privata da la plazza aviatica ( Engadin Airport SA). 
Sut la direcziun dal president da la cumissiun Roger Vetsch ha la cumissiun dal cussegl grond per economia e taxas ( CET) predeliberà il project per mauns dal cussegl grond. 
A la sesida è er sa participà il cusseglier guvernativ Mario Cavigelli. 
La cumissiun è sa laschada declerar il nov model d' organisaziun e las relaziuns giuridicas. 
Ella renconuscha la necessitad da far quest pass. 
Suenter che las cundiziuns generalas sin la plazza aviatica da Samedan èn sa midadas pertutgant il sectur dal dretg aviatic durant ils ultims onns, pervia da las cundiziuns da l' uffizi federal d' aviatica civila ( UFAC), n' è la gestiunaria actuala, ch' è er en possess dals stabiliments d' infrastructura, betg pli en cas da realisar ils meds finanzials ch' èn necessaris per l' infrastructura da la plazza aviatica. 
Da quai è ussa resultà il nov model d' organisaziun che separa ils stabiliments d' infrastructura giuridicamain ed organisatoricamain da la gestiunaria da la plazza aviatica. 
L' obligaziun ch' ina organisaziun da dretg public mettia a disposiziun l' infrastructura duai garantir che l' Engiadin' ota vegn colliada cun il traffic aviatic durablamain e per gronda part independentamain da l' andament da las fatschentas da la gestiunaria privata. 
Grazia al nov model po a medem temp il maun public influenzar pli fitg il svilup giavischà da la plazza aviatica. 
Sin fundament da l' impurtanza da la plazza aviatica da Samedan che sa chatta entamez ina da las destinaziuns turisticas las pli grondas e che demussa ina da las valurisaziuns las pli grondas da la Svizra, recumonda la cumissiun per economia e taxas al cussegl grond unanimamain d' acceptar il project e da consentir a las propostas da la regenza. 
Il cussegl grond vegn a tractar la fatschenta en la sessiun da favrer 2013. 
Communicaziun da la regenza dals 24 da schaner 2013
La primavaira cumenza la construcziun dal tunnel da sviament da Silvaplauna. 
La regenza grischuna ha surdà l' incarica per quai. 
Ultra da quai prenda la regenza posiziun davart la cuntraproposta indirecta dal cussegl federal tar la " iniziativa davart ils stipendis ". 
La cuntraproposta indirecta tar la " iniziativa davart ils stipendis " sto anc vegnir meglierada 
La regenza grischuna beneventa da princip la proposta indirecta ch' è vegnida elavurada da la confederaziun tar la " iniziativa davart ils stipendis ", inoltrada da la federaziun svizra da studentas e students ( FSS). 
Pertutgant la consultaziun davart ina revisiun totala da la lescha davart las contribuziuns a la scolaziun è la regenza satisfatga ch' il cussegl federal sa basa sin il concordat da stipendis dals chantuns cun adattar sia legislaziun. 
Il concordat fixescha standards minimals per in' armonisaziun formala naziunala dals fatgs da stipendis. 
El vegn probablamain ad entrar en vigur la primavaira 2013, suenter che 10 chantuns èn sa participads. 
Las disposiziuns formalas dal concordat da stipendis dals chantuns duain vegnir recepidas da nov en la lescha davart las contribuziuns a la scolaziun per quant ch' ellas concernan il sectur da furmaziun terziar ( scolas autas e furmaziun professiunala superiura). 
La regenza s' exprima a favur da surlaschar vinavant als chantuns la cumpetenza regulativa en il dretg da stipendis. 
Tenor il sboz da consultaziun duain las subvenziuns da la confederaziun per ils stipendis vegnir calculdas da nov a maun da las prestaziuns che vegnan furnidas dals chantuns ( empè da sco fin ussa a maun dal dumber da la populaziun). 
Per il chantun Grischun chaschuna quai entradas pli autas da circa 730'000 francs, q.v.d. en tut entradas da ca. 1,33 milliuns francs. 
Tenor l' avis da la regenza sto la confederaziun s' engaschar anc pli fitg per promover la scolaziun. 
En il cas ideal fissan ils custs da la confederaziun en il sectur terziar tuttina auts sco quels dals chantuns. 
Cun ina contribuziun d' actualmain circa 25 milliuns francs per onn cuvra la confederaziun en media 14 pertschient dals custs che resultan per ils chantuns en il sectur da furmaziun terziar. 
Il med d' instrucziun da rumantsch grischun per il segund stgalim superiur è vegnì permess 
A partir da l' onn da scola 2014/15 vegn a star a disposiziun il med d' instrucziun da lingua en rumantsch grischun per il segund stgalim superiur. 
La regenza ha approvà l' elavuraziun dal med d' instrucziun da lingua " Qua e là " per il segund stgalim superiur. 
Ils custs dal project importan maximalmain 420'000 francs. 
Il med d' instrucziun da lingua consista d' in cudesch da lectura e da lavur, da quatter carnets da lavur, da quatter commentaris per las persunas d' instrucziun, dad in fin dus discs cumpacts sco er da materialias supplementaras sin basa da l' internet. 
Actualmain è anc en lavur il med d' instrucziun " Vi e nà " per l' emprim stgalim superiur che vegn duvrà a partir dal proxim onn da scola 2013/14 per l' instrucziun en las vischnancas che han introducì rumantsch grischun sco vischnancas da piunier. 
Da vischnancas e da regiuns 
Jenins: La revisiun parziala da la constituziun communala da la vischnanca da Jenins dals 11 da december 2012 vegn approvada. 
In artitgel concernent las elecziuns da las autoritads communalas è vegnì revedì. 
Segl: La revisiun parziala da la planisaziun locala da la vischnanca da Segl dals 21 da zercladur 2012 vegn approvada. 
La revisiun parziala cuntegna essenzialmain l' amplificaziun da la zona da mastergn cun vigur legala en il territori " Föglias ". 
Circa 14'200 meters quadrat terren vegnan transferids da la zona d' agricultura a la zona da mastergn. Uschia po il basegn calculà da terren da construcziun supplementar vegnir cuvrì. 
Projects da vias 
L' incarica per construir in nov tunnel a Silvaplauna è vegnida surdada 
La regenza grischuna ha surdà l' incarica per construir in nov tunnel da sviament a Silvaplauna. 
L' agiudicaziun per l' incarica en l' import da 33,6 milliuns francs ha survegnì la CSC interpresa da construcziun SA da Lugano. 
Il tunnel d' ina lunghezza da 750 meters che ha ina pendenza longitudinala dad 8,5 pertschient è il coc dal sviament da Silvaplauna d' ina lunghezza da 1470 meters. 
Il tunnel vegn exchavà cun ina tendenza diminuinta ed en la tecnica d' avanzar minond. 
En quest connex resultan 76'000 meters cubic grip e 20 000 meters cubic material luc. 
Ultra da las installaziuns usitadas per la segirezza tecnica vegnan realisadas en il tunnel tschintg sortidas da fugia en ina distanza da mintgamai 125 meters. 
Las lavurs d' impressari cumenzan questa primavaira. 
Il project dal sviament da Silvaplauna è vegnì approvà l' onn 2005 da la regenza. 
L' emprima palada uffiziala ha gì lieu il zercladur 2010. 
L' emprim è vegnì realisà il provediment d' aua ch' è necessari per il plazzal e per il manaschi posteriur dal tunnel. 
A medem temp è vegnida amplifitgada la via dal Güglia davent dal futur portal dal tunnel Pignia en direcziun dal culm dal pass sin ina lunghezza da ca. 250 meters. 
Per il project da sviament vegni fatg quint cun custs totals da 70 milliuns francs. 
L' avertura dal sviament è planisada per l' onn 2016. 
Ultra da quai ha la regenza approvà 2,93 milliuns francs per lavurs da construcziun sin ils suandants trajects: 
- via dal Bernina: lavurs d' impressari e da cuvrida, correcziun da la via, Lai da Puschlav 
www.gr.ch simplamain per sin via
A partir d' immediat stat a disposiziun ina pagina d' internet dal chantun Grischun optimada per smartphones. 
Grazia ad in nov layout po la purschida cumpletta da / vegnir duvrada en moda pli simpla da quels ch' èn en viadi. 
L' internet mobil e la quota da las visitas sin las paginas d' internet creschan ad in crescher. 
Versiuns mobilas da paginas d' internet vegnan adina pli impurtantas. 
Quellas porschan in' utilisaziun simpla, svelta e nuncumplitgada sco er ina meglra legibladad. 
La purschida d' internet cumpletta e multilingua dal chantun Grischun / è ussa vegnida optimada per smartphones. 
La vista mobila vegn applitgada automaticamain, sch' ins visita la pagina d' internet cun in smartphone, senza ch' i sto vegnir installada per quai in' applicaziun separada. 
Las utilisadras ed ils utilisaders pon midar da tut temp tranter la vista mobila e la vista classica. 
La vista mobila funcziuna sin tut ils tips da smartphones usitads. 
Cun realisar il layout per smartphones è vegnida meglierada la pagina d' access dal portal per las burgaisas e per ils burgais /. 
Il portal sa divida da nov en las rubricas " Actual ", " Communicaziuns ", " Videos ", " Directamain tar ", " Servetschs online ", " Top links ", " Servetschs ed infurmaziun ", " Turissem e temp liber " sco er " Ans suandai ". 
Gia dapi la fin da settember 2012 sustegna la pagina d' internet ils novs standards da l' internet HTML5 e CSS3. 
Quests standards han l' avantatg che las paginas d' internet vegnan preschentadas optimalmain – independentamain da l' apparat e dal program d' internet – tant sin computers stabels sco er sin apparats mobils sco smartphones e tablets cun visurs da differentas grondezzas e da differentas resoluziuns. 
Elecziuns en il cussegl da banca
La regenza grischuna ha reelegì trais commembers dal cussegl da la banca chantunala grischuna ( BCG). 
Tenor la lescha davart la banca chantunala grischuna è la regenza cumpetenta per eleger il cussegl da banca che sa cumpona da set persunas. 
Ils 31 da mars 2013 fineschan las periodas d' uffizi dals commembers dal cussegl da la banca Jon Peider Lemm ( dapi l' onn 1994), Not Carl ( dapi l' onn 1998) e Christian Thöny ( dapi l' onn 2009). 
La regenza ha reelegì ils cussegliers da banca Jon Peider Lemm e Not Carl per 2 onns ed il cusseglier da banca Christian Thöny per 4 onns. 
La renovaziun dal cussegl da banca ch' è cuntinuadamain necessaria, duai vegnir fatga resguardond las prescripziuns da l' autoritad federala per la surveglianza dals martgads da finanzas FINMA ed en il rom d' ina examinaziun dal profil d' exigenzas existent per il cussegl da banca. 
Tras la repartiziun da las elecziuns po vegnir iniziada la renovaziun dal cussegl da banca. 
Roveredo survegn in cumissari da la regenza
La regenza dal chantun Grischun ha concludì en sia sesida dals 29 da schaner 2013 da nominar in cumissari da la regenza per la vischnanca da Roveredo. 
Il motiv è la circumstanza che l' abilitad da decider da la suprastanza communala da Roveredo n' è betg pli dada dapi ils 23 da schaner 2013, perquai ch' il president communal e dus commembers da la suprastanza han demissiunà a partir d' immediat e perquai che la constituziun communala pretenda che almain trais commembers da la suprastanza ston esser preschents per garantir l' abilitad da decider. 
Ils commembers restants da la suprastanza han dumandà da lur vart la nominaziun d' in cumissari da la regenza. 
Il cumissari da la regenza ha la cumpetenza da decider. 
Las mesiras decretadas tenor il dretg da surveglianza duain gidar la vischnanca da Roveredo a surmuntar la crisa instituziunala che dura gia dapi in tschert temp. 
Sco cumissari da la regenza è vegnì nominà signur dr. Lorenzo Anastasi, advocat ed anteriur president da la dretgira administrativa dal chantun Tessin. 
Signur Anastasi enconuscha las relaziuns a Roveredo sin fundament d' in anteriur engaschament sco mediatur. 
La mesira dura fin il mument che la suprastanza communala da Roveredo è puspè cumpletta e pia en cas da prender las decisiuns. 
Ils custs en chaussa ston vegnir surpigliads da la vischnanca da Roveredo. 
Tut sutsura al Plantahof
En ils bancs da scola dal center da furmaziun e cussegliaziun agricula Plantahof a Landquart na sesan durant l' emna tradiziunala da geniturs betg las scolaras ed ils scolars, mabain lur geniturs. 
Persuenter prendan las emprendistas ed ils emprendists dal terz onn d' emprendissadi durant in' emna il moni en maun sin il manaschi puril dals geniturs. 
L' ultima contribuziun da video da la chanzlia chantunala dal Grischun è deditgada ad ina famiglia durant l' emna actuala da geniturs al Plantahof. 
Nus accumpagnain la famiglia e vesain co che il figl ed ils geniturs dumognan la nova repartiziun da las incumbensas, nua ch' els èn dumandads e tge ch' els emprendan durant l' emna da barat. 
Ils geniturs pernotteschan er en l' internat dal Plantahof. Durant quest temp pon els rinfrestgar lur savida professiunala ed han occasiun da sa barattar cun autras practicistas e cun auters practicists che han experientscha. 
Per las emprendistas ed ils emprendists èsi savens l' emprima giada ch' ellas ed els èn responsabels uschè ditg sulets per il manaschi puril dals geniturs. 
L' emna da geniturs è ina tradiziun al Plantahof a Landquart e vegn stimada d' omaduas generaziuns. 
Quest onn vegnan barattadas las rollas durant il temp dals 28 da schaner fin il 1. da favrer. 
Communicaziun da la regenza dals 31 da schaner 2013
A Realta duai vegnir construì in nov stabiliment serrà per l' execuziun giudiziala. 
Sa basond sin in rapport strategic ha la regenza grischuna lantschà ina concurrenza architectonica per in edifizi nov. 
La concurrenza da planisaziun per il nov stabiliment per l' execuziun giudiziala Realta è vegnida incumbensada 
La regenza sustegna la construcziun d' in nov stabiliment serrà per l' execuziun giudiziala da 150 plazzas da praschuniers a Realta en la vischnanca da Cazas. 
Ella ha incumbensà l' uffizi chantunal da construcziun auta d' organisar ina concurrenza da planisaziun per il nov stabiliment. 
Davart l' edifizi nov vegn il cussegl grond probablamain a decider definitivamain l' onn 2014. 
In rapport strategic davart l' execuziun giudiziala en il Grischun, dal qual la regenza ha prendì enconuschientscha, mussa cleramain il basegn interchantunal d' in stabiliment serrà da questa dimensiun per l' execuziun giudiziala. 
Al concordat dals chantuns da la Svizra orientala davart l' execuziun da chastis e da mesiras mancan oz var 140 plazzas en l' execuziun giudiziala serrada. 
Uschia han ils concordats dals chantuns ils pli ferm populads Turitg e Son Gagl gia dà al chantun Grischun lur consentiments d' occupaziun nunliants en la dimensiun da circa 100 plazzas per 10 onns a partir da l' avertura dal stabiliment planisà a Realta. 
Er la confederaziun beneventa il project. 
Als custs da circa 107 milliuns francs vegniss la confederaziun a sa participar cun circa 33 milliuns francs. 
L' investiziun netta dal chantun importass pia circa 74 milliuns francs. 
Las dunsenas per ils praschuniers dal concordat dals chantuns da la Svizra orientala vegnissan a finanziar il manaschi ed a pussibilitar er la finanziaziun restanta da l' investiziun a favur da la construcziun. 
Plinavant vegni quintà che Realta generass almain 80 plazzas da lavur novas. 
Sin fundament da la connexiun cun la clinica psichiatrica Beverin sco er cun il stabiliment avert per l' execuziun giudiziala Realta è il lieu fitg avantagius. 
Grazia a l' edifizi nov a Cazas po vegnir liquidà il stabiliment vertent dal Sennhof che vegn manà sco instituziun serrada a Cuira. 
Il stabiliment demussa oz differentas insuffizienzas da manaschi e differentas mancanzas da segirezza, che pudessan vegnir schliadas al lieu vertent mo faschond gronds custs finanzials e mo en moda nuncuntentaivla. 
Ulteriurs basegns da spazi pudessan vegnir realisads al lieu actual – per mancanza d' ulteriuras pussaivladads d' engrondiment – mo en ina dimensiun fitg modesta e cun suprapostrar utilisaziuns. 
Per l' utilisaziun futura dal Sennhof ha la regenza incumbensà l' uffizi da construcziun auta da far in studi. 
Cun ina concurrenza d' ideas e/u d' investiders duain vegnir preschentads il potenzial economic, eventualas utilisaziuns alternativas sco er la realisabladad. 
Questa planisaziun vegn fatga parallelamain a la concurrenza architectonica per in nov edifizi, per che la missiva da construcziun al cussegl grond possia cuntegnair ina clera decleraziun areguard l' ulteriura utilisaziun dal Sennhof. 
La regenza conferma l' impurtanza dal process da durabilitad, d' innovaziun e d' ierta ( DII) per ils gieus olimpics 2022 
La regenza dal chantun Grischun sustegna ina candidatura per ils gieus olimpics d' enviern 2022 tenor il concept ch' è vegnì elavurà da l' uniun per ils gieus olimpics d' enviern en il Grischun 2022. 
Il process DII sco part elementara da quest concept metta a disposiziun a la candidatura dal Grischun 2022 in instrument per realisar la visiun pretensiusa ed a medem temp in exempel extraordinari envers autras candidaturas. 
La regenza ha approvà l' impurtanza dal process DII gia en sia missiva al cussegl grond. 
La charta DII ch' è ussa avant maun determinescha la libertad d' agir per organisar ils gieus. 
La regenza sustegna la charta DII, versiun 10.1, e las finamiras d' effects ch' èn vegnidas formuladas en quella. 
En connex cun la candidatura per ils gieus olimpics d' enviern ston questas finamiras vegnir concretisadas e vegnir fixadas en moda lianta per las partenarias ed ils partenaris che fan part dal project. 
Deducir, definir e quantifitgar las finamiras concretas che derivan da las finamiras d' effects è in process pretensius che vegn cuntinuà en il rom d' ina candidatura per ils gieus olimpics d' enviern dal Grischun 2022. 
Fixà la represchentanza en il " Forum per l' italiano in Svizzera " 
Il cusseglier guvernativ Martin Jäger vegn ad esser il commember dal chantun Grischun en il " Comitato direttivo " ( gremi directiv) dal " Forum per l' italiano in Svizzera ". 
Il forum per la protecziun e per il rinforzament dal talian sco lingua naziunala è vegnì fundà ils 30 da november 2012 sin impuls dal chantun Tessin. 
Ultra dals chantuns Grischun e Tessin fan differentas instituziuns da furmaziun e differentas organisaziuns culturalas part da l' uniun naziunala. 
Suenter avair occupà il " Comitato direttivo " vegn il " Forum per l' italiano in Svizzera " ad esser activ sin plaun operativ. 
Da vischnancas e da regiuns 
Fläsch: La revisiun parziala da la planisaziun locala da la vischnanca da Fläsch dals 14 da settember 2012 vegn approvada. 
Cun la revisiun parziala vegn dada la premissa per construir in nov implant da chalur a distanza en il territori " Patschär ". 
La zona per edifizis e per stabiliments publics vegn amplifitgada. 
Ensemen cun il conclus d' approvaziun vegn communitgada la permissiun da runcar. 
Ina finamira da lunga durada è er da proveder il center dal vitg da Fläsch cun chalur a distanza. 
Flem: Il project per construir in rempar da l' aual Vitgè en la vischnanca da Flem vegn approvà. 
Cun il project vegn reducida sin ina dimensiun acceptabla la periclitaziun d' aua gronda che l' aual munta per il vitg. 
Sco mesira principala vegn construì in batschigl cun in volumen da circa 4000 meters cubic che duai retegnair la gera e che serva a medem temp sco implant da stgargiada d' aua gronda. 
La contribuziun chantunala importa maximalmain 221'600 francs. 
Communicaziun da la regenza dals 7 da favrer 2013
Las fisioterapeutas ed ils fisioterapeuts dal chantun Grischun pon metter a quint dapli per lur prestaziuns. 
La regenza grischuna ha adattà la valur dals puncts da taxa a la chareschia dals onns passads. 
Fixà la valur dals puncts da taxa per las prestaziuns da fisioterapia 
La regenza grischuna ha fixà d' uffizi la valur chantunala dals puncts da taxa per prestaziuns da fisioterapia en praticas libras. 
Igl è stà necessari da fixar la tariffa per metter a quint las prestaziuns da las fisioterapeutas e dals fisioterapeuts, perquai che las tractativas tranter ils partenaris da tariffa han fatg naufragi. 
La valur dals puncts da taxa per las prestaziuns da fisioterapia en las praticas libras dal chantun Grischun vegn fixada retroactivamain per il 1. da fanadur 2011 a 0,97 francs. 
Uschia vegn augmentada la tariffa da 0,86 francs che vala dapi il schaner 1998 per 11 raps. Quai correspunda a la chareschia ch' è resultada fin il zercladur 2011 ( midada da l' index naziunal dals pretschs da consum). 
Dretgs da cogestiun en la furmaziun professiunala sin fundament da las incaricas da prestaziun 
Las scolas professiunalas spezialisadas e las ulteriuras instituziuns da la furmaziun fundamentala professiunala en il chantun Grischun vegnan – cun excepziun dal center da furmaziun per la sanadad ed ils fatgs socials ( CSS) e dal center da furmaziun e cussegliaziun agricula Plantahof ( CFCA) – manadas da vischnancas ubain d' instituziuns responsablas privatas. 
Tenor la legislaziun po il dretg da cogestiun dal chantun en connex cun las instituziuns da la furmaziun professiunala vegnir exequì en il rom da las incaricas da prestaziun. 
En il decurs dals ultims 2 onns ha la regenza perquai desistì successivamain da delegar represchentanzas chantunalas en differentas instituziuns da la furmaziun professiunala. 
Quest process ha ella ussa terminà cun sa retrair er dal cussegl da fundaziun da la chasa d' emprendistas e d' emprendists da Cuira sco er dals gremis strategics da la scola professiunala dal Puschlav e dal Polo Puschlav. 
Da vischnancas e da regiuns 
Arvigo: Il project d' exposiziun per la sanaziun totala da la via da la Val Calanca entaifer il vitg dad Arvigo vegn approvà. 
Parallelamain a la via chantunala vegn realisà in passape. 
Als custs dal passape vegn concedida ina contribuziun da maximalmain circa 80'561 francs. 
Schiers e Fideris: Las revisiuns parzialas da las constituziuns da la vischnanca da Schiers dals 23 da november 2012 sco er da la vischnanca da Fideris dals 29 da november 2012 vegnan approvadas. 
Il motiv da revisiun è stà cunzunt la fundaziun dal consorzi da scola Fideris-Furna-Jenaz-Schiers per il cumenzament da l' onn da scola 2013/14. 
Contribuziuns chantunalas a differentas instituziuns 
Organisaziun da las Svizras e dals Svizzers a l' exteriur: Per realisar il 91avel congress da las Svizras e dals Svizzers a l' exteriur dals 16 fin ils 18 d' avust 2013 a Tavau vegn concedida a l' organisaziun da las Svizras e dals Svizzers a l' exteriur ( OSE) ina contribuziun da 50'000 francs or dal fond da la lottaria naziunala. 
Al congress vegnan spetgadas circa 400 participantas e participants da tut il mund. 
En il center da l' occurrenza stat la radunanza plenara che ha lieu en il center da congress da Tavau e che ha il tema " La Svizra vs. la globalisaziun? ". 
A chaschun da la radunanza plenara dals 17 d' avust 2013 vegn il president da la regenza Hansjörg Trachsel a purtar in salid da la regenza grischuna. 
Projects da vias 
La regenza ha approvà 4'405'000 francs per lavurs da construcziun sin ils suandants trajects: 
- via d' Engiadina: lavurs d' impressari, correcziun da la via Lavin – Giarsun 
- via da la Muntogna da Schons: lavurs d' impressari e lavurs da cuvrida, reparaziun da la punt Bargias 
Nova lescha dal persunal cun pliras modernisaziuns
Las collavuraturas ed ils collavuraturs dal chantun Grischun duain pudair profitar da cundiziuns d' engaschament e da lavur modernas. 
Il chantun duai pudair sa cumprovar sco patrun cumpetitiv. 
La regenza grischuna ha lantschà la consultaziun tar ina revisiun totala da la lescha dal persunal. 
La lescha davart la relaziun da lavur da las collavuraturas e dals collavuraturs dal chantun Grischun ( lescha dal persunal) duai vegnir midada en dus reguards. 
Materialmain vegnan integradas da nov en la lescha cundiziuns d' engaschament e da lavur modernas per singuls secturs. 
Formalmain vegn repassada la sistematica da la lescha: Las disposiziuns reglan ils princips da la relaziun da lavur; ils dretgs e las obligaziuns vegnan concretisads pli fitg sin il stgalim da l' ordinaziun. 
Uschia duain las relaziuns d' engaschament e da lavur pudair vegnir adattadas en il futur pli svelt a las relaziuns ed als basegns che sa midan. 
La regenza ha deliberà la revisiun totala da la lescha dal persunal per la consultaziun che dura fin ils 10 da matg 2013. 
La lescha vala sco enfin ussa per tut las collavuraturas ed ils collavuraturs da l' administraziun chantunala, da las dretgiras chantunals sco er dals instituts autonoms da dretg public. 
Exceptadas da quai èn unicamain las relaziuns da lavur tar la banca chantunala grischuna. 
Nov dretg da vacanzas, extensiun dal congedi da maternitad e vegliadetgna da renta flexibla fin a 67 onns 
Las collavuraturas ed ils collavuraturs pon profitar d' intginas meglieraziuns. 
Il dretg minimal da vacanzas da las collavuraturas e dals collavuraturs vegn auzà da 20 a da nov 23 dis. 
Il congedi da maternitad vegn extendì a 16 emnas, entant ch' il salari vegn pajà vinavant a 100 pertschient durant quest temp ( enfin ussa 14 emnas a 90 pertschient). 
Da nov vegn il congedi da paternitad fixà explicitamain en la lescha. 
La regenza regla la concepziun. 
Resguardond il svilup demografic e la finanziaziun da la prevenziun per la vegliadetgna duain las collavuraturas ed ils collavuraturs pudair vegnir occupads vinavant pli ditg che la vegliadetgna ordinaria da pensiun da 65 onns, fin a la nova vegliadetgna maximala da 67 onns. 
In pensiunament flexibel a partir da 60 onns resta pussaivel. 
In nov artitgel cuntegna ils princips dal svilup dal persunal. 
Il chantun promova e sustegna las collavuraturas ed ils collavuraturs en lur carriera professiunala. 
L' incumpatibilitad d' in engaschament tar il chantun cun l' execuziun da tscherts uffizis politics daventa pli rigurusa. 
La regulaziun davart l' execuziun d' activitads accessoricas vegn cumplettada cun in' obligaziun d' annunzia. 
Plinavant vegnan creadas da nov las basas legalas per manar sistems electronics d' infurmaziun dal persunal. 
Quai vegn fatg en enclegientscha cun la protecziun da datas. 
Il chastè de Marmels sut l'aspect da l'archeologia e da l'istorgia
Sguards unics en il temp medieval dat il nov cudesch davart il chastè de Marmels sper Murmarera. 
Il servetsch archeologic dal chantun Grischun ha fatg tar pliras exchavaziuns chats dal temp medieval ch' èn rars e mantegnids bain. 
En collavuraziun cun l' universitad da Turitg èn quels vegnids evaluads e cun ils resultats è vegnì fatg in cudesch. 
Circa 100 meters sur il lai da fermada da Murmarera sa chattan las ruinas dal cumplex fortifitgà Marmels sut in nas da grip enorm. 
Ina conservaziun cumplessiva da la ruina dal chastè ils onns 1987 e 1988 è stada il motiv per analisas architectonicas vi da las restanzas dals edifizis ch' eran sa mantegnidas e per exchavaziuns sin l' areal tras il servetsch archeologic dal Grischun. 
Ch' i vegn exchavà sin l' areal d' in chastè è in fatg rar en il chantun Grischun. 
Dentant gist ils resultats da l' exchavaziun da Murmarera èn en differents reguards impurtants per la perscrutaziun svizra da chastels. 
Grazia a la situaziun dal chastè sut in nas da grip enorm è ina gronda part dal cumplex stada permanentamain protegida cunter l' aura – ina fortuna per la perscrutaziun, cunquai ch' ils chats èn stads uschia per tschientaners al sitg. 
Cunzunt ils chats organics che cumparan uschiglio mo en ina dimensiun marginala en las exchavaziuns medievalas èn stads numerus a Murmarera: Circa 1000 lains, fragments da tgirom e da chalzers, restanzas da pergiaminas per part schizunt scrittas, ossa d' animals e restanzas da plantas èn vegnids a la glisch. 
Mess sin palpiri las retschertgas 
En collavuraziun cun l' universitad da Turitg preschenta ussa il servetsch archeologic dal Grischun in' evaluaziun cumplessiva dal chastè da Murmarera ch' è vegnì analisà archeologicamain. 
En tut dattan diesch auturas ed auturs invistas da la vita sin in chastè medieval, dals transports sur ils pass da las Alps sco er da l' import e da l' export da bains, da l' explotaziun e da la producziun medievala da metal en il Surses e betg sco ultim da l' istorgia dals signurs de Marmels en il cudesch " Die Burg Marmels. 
Eine bündnerische Balmburg im Spiegel von Archäologie und Geschichte ". La publicaziun cumpara en la collecziun Contribuziuns da la Svizra davart l' istorgia culturala e l' archeologia dal temp medieval da l' associaziun svizra da chastels. 
Nova basa legala per la cassa da pensiun dal Grischun
La regenza suttametta al cussegl grond la missiva tar ina revisiun totala da la lescha davart la cassa da pensiun chantunala dal Grischun. 
Proponì vegn ina lescha che sa restrenscha a l' essenzial, che ademplescha il nov dretg federal e che dat a la cassa da pensiun in' autonomia supplementara. 
I vegn gia annunzià in ulteriur project per segirar las prestaziuns da rentas. 
Las instituziuns da prevenziun da dretg public duain survegnir dapli libertad d' agir e lur segirezza finanziala duai vegnir garantida. 
Questa finamira persequitescha la midada da la lescha federala davart la prevenziun professiunala per vegls, survivents ed invaliditad ( LPP) ch' è entrada en vigur per il 1. da schaner 2012. 
Cun l' independenza sco er cun la finanziaziun restanta da la cassa da pensiun chantunala dal Grischun ha il chantun Grischun gia realisà las prescripziuns decisivas dal dretg federal. 
Ulteriurs puncts ston dentant anc vegnir realisads. 
La regenza suttametta al cussegl grond la missiva tar ina revisiun totala da la lescha davart la cassa da pensiun chantunala dal Grischun. 
I vegn stgaffida ina lescha generala che sa restrenscha a l' essenzial e che tegna quint da la nova repartiziun da las incumbensas tranter il legislatur – il cussegl grond – e l' organ suprem da la cassa da pensiun – la cumissiun administrativa. 
Cun in nov num " Cassa da pensiun dal Grischun " vegn exprimì ultra da quai meglier che l' instituziun da prevenziun stat a disposiziun a tut las corporaziuns da dretg public en il chantun. 
Il legislatur regla la finanziaziun 
Tenor la missiva da la regenza fixescha il cussegl grond ils princips per finanziar la cassa da pensiun e las contribuziuns. 
La cumissiun administrativa survegn dapli cumpetenzas e dapli responsabladad. 
Ella surpiglia la direcziun generala da la cassa e fixescha en l' avegnir en spezial las prestaziuns e las premissas da prestaziun, approvescha il quint annual e nominescha la direcziun. 
La chapitalisaziun cumplaina da la cassa da pensiun vegn fixada en la lescha. 
Tar la chapitalisaziun cumplaina sto ina cassa porscher da tut temp la segirezza da pudair ademplir tut las obligaziuns. 
La cassa sto da princip posseder in grad da garanzia d' almain 100 pertschient. 
Cun la finanziaziun restanta da la cassa da pensiun dal Grischun ch' è vegnida fatga vegn ademplida questa premissa uschè bain sco pussaivel. 
En cumparegliaziun cun il project da consultaziun èn vegnidas integradas duas ulteriuras disposiziuns en la missiva da la regenza: Uschia duain en l' avegnir vegnir elegidas las represchentanzas dals lavurants en la cumissiun administrativa cumponida en moda paritetica da tut las collavuraturas e da tut ils collavuraturs. 
Ultra da quai cuntegna la lescha da nov il renviament che las disposiziuns da la lescha davart la giurisdicziun administrativa èn applitgablas en cas da dispita tranter l' instituziun da prevenziun, las patrunas ed ils patruns e persunas autorisadas da far pretensiuns. 
Questa disposiziun serva a la persuna che tschertga dretg sco orientaziun. 
Il futur sto vegnir garantì 
Il cussegl grond vegn a tractar la revisiun totala da la lescha davart la cassa da pensiun chantunala dal Grischun en la sessiun d' avrigl 2013. 
Suenter la debatta al vegn suttamess in project che duai segirar en l' avegnir las prestaziuns da rentas da la cassa da pensiun. 
En il center vegn a star l' introducziun da mesiras accumpagnantas. 
Questas duain gidar che las prestaziuns da rentas possian vegnir tegnidas sin il nivel da fin uss, malgrà las tariffas da conversiun pli bassas. 
Er per in' uschenumnada instituziun da prevenziun " enpleganta " sco quella dal chantun che porscha ina prevenziun che surpassa il minimum da la lescha, sto la tariffa da conversiun vegnir fixada stringentamain tenor criteri da la tecnica d' assicuranza. 
Uschia ha reducì la cumissiun administrativa da la cassa da pensiun dal Grischun la tariffa da conversiun per ils 31 da december 2012 dad actualmain 6,55 pertschient a 6,05 pertschient per la vegliadetgna da 65 onns. 
Il medem mument èn vegnidas fixadas regulaziuns transitoricas per las annadas ch' èn en la vischinanza da la vegliadetgna da pensiun che mitigeschan u minimiseschan las consequenzas negativas per questas annadas. 
Contribuziuns sur il minimum legal 
En la prevenziun professiunala vegn duvrada la tariffa da conversiun per midar il dabun da vegliadetgna en ina renta annuala. 
La tariffa da conversiun minimala fixada da la confederaziun ( a partir da l' onn 2014 per umens e per dunnas 6,8 pertschient) po vegnir sutpassada d' instituziuns da prevenziun enplegantas sco la cassa da pensiun dal Grischun, uschè ditg che las contribuziuns furnidas correspundan almain a las prescripziuns legalas. 
Per ils 31 da december 2012 eran assicuradas tar la cassa da pensiun dal Grischun circa 7800 persunas activas da 220 patrunas u da patruns ch' èn commembras e commembers da la cassa da pensiun dal Grischun. La summa dals salaris importava var 485 milliuns francs. 
Questas persunas assicuradas activas èn confruntadas cun var 3000 persunas che retiran ina renta. 
Il Grischun preschenta ses parcs a la messa da vacanzas a Son Gagl
Fin la proxima dumengia, ils 10 da favrer 2013, è il chantun Grischun preschents cun in' exposiziun speziala a la messa da vacanzas a Son Gagl. 
Sur ina preschentaziun dals parcs grischuns d' impurtanza naziunala duai il tema da la persistenza ed dal turissem persistent vegnir intermedià e rendì vivent. 
Il concept per il project da messa ha creà il post spezialisà per turissem e svilup persistent, Center da Capricorns, Vargistagn. 
En il center da la preschentaziun stattan ils parcs ed ils projects da parc grischuns. 
I vegnan mussads exponats ch' ins pudeva er vesair a la messa NATUR 2012 a Basilea. 
Grazia ad in nov panorama interactiv dal parc natiral regiunal Beverin vegn il viadi d' exploraziun virtual dentant anc pli interessant per las visitadras ed ils visitaders. 
Ultra da quai vegnan preschentadas parts dal center d' infurmaziun futur da l' arena tectonica Sardona che duai vegnir installà sin il pass dal Cunclas en la vischnanca da Tumein. 
La preschentaziun a la messa da vacanzas a Son Gagl sa concentrescha sin ils dus plauns cumpetenza e promoziun. 
Sin il plaun da la cumpetenza duain vegnir intermediadas infurmaziuns expressivas tras il sistem d' infurmaziun da parc ch' è vegnì sviluppà da nov, tras il nov reliev interactiv dal parc natiral Beverin e tras in' assistenza activa e cumpetenta da visitadras e visitaders. 
Sin il plaun da la promoziun duain las visitadras ed ils visitaders vegnir rendids attents als parcs tras ina preschentaziun innovativa e simpatica ed animads da visitar quels. 
La cumissiun predeliberanta sustegna unanimamain la cuntraproposta tar l'iniziativa dal pievel concernent la forza electrica da charvun
La cumissiun predeliberanta dal cussegl grond refusescha l' iniziativa " Gea ad electricitad netta senza forza electrica da charvun " e sustegna la cuntraproposta da la regenza cun ina cumplettaziun explicativa. 
La cumissiun recumonda d' integrar en la cuntraproposta ina indicaziun concreta che investiziuns en novas ovras electricas a charvun duain vegnir admessas en il futur mo, sch' il svilup tecnologic dals proxims onns chaschuna ina reducziun essenziala tar l' emissiun da CO2 envers oz. 
La cumissiun predeliberanta dal cussegl grond ha discutà en dus dis da sesida la missiva da la regenza tar l' iniziativa chantunala dal pievel " Gea ad electricitad netta senza forza electrica da charvun " sut il presidi da Jon Domenic Parolini ed en preschientscha da cusseglier guvernativ Mario Cavigelli. 
Separadamain è ella sa laschada infurmar da represchentantas e da represchentants dal comité d' iniziativa sco er dal mainagestiun da la Repower. 
La fatschenta vegn tractada dal cussegl grond en la sessiun da favrer 2013. 
Suenter ina discussiun detagliada e profunda è la gronda part da la cumissiun arrivada a la conclusiun – en accordanza cun la regenza – da recumandar il pievel da refusar l' iniziativa dal pievel " Gea ad electricitad netta senza forza electrica da charvun " e dal suttametter empè da quai ina cuntraproposta per la votaziun. 
La cuntraproposta tegna quint dal giavisch da l' iniziativa da reducir essenzialmain l' emissiun da CO2 tar la producziun d' electricitad en ovras electricas a charvun e resguarda ultra da quai interess impurtants che l' iniziativa dal pievel negligescha deplorablamain. 
Per l' ina permetta la cuntraproposta ch' il chantun possia mantegnair en mintga cas sia participaziun vi da la Repower sco interpresa d' electricitad che ha sia sedia en il Grischun, ma ch' è activa sin plaun internaziunal, e sviluppar vinavant quella a lunga vista en l' interess da l' economia publica e da la politica d' energia dal Grischun. 
L' iniziativa mettess quai en dumonda. 
Per l' autra tegna la cuntraproposta quint dal fatg che la tecnologia per producir electricitad sin basa da charvun sa chatta en tut l' Europa en in svilup remartgabel. 
Dapi ch' il chantun e l' Axpo han acquistà mintgamai la mesadad da las aczias da la Repower ch' èn stadas en possess da l' Alpiq èsi enconuschent ch' il contract d' acziunarias e d' acziunaris che vala per ils acziunaris principals da la Repower pudess avair consequenzas considerablas e seriusamain negativas per la politica d' electricitad, per l' economia d' energia, per l' economia publica e per las finanzas chantunalas dal Grischun, sche l' iniziativa dal pievel vegniss acceptada, perquai ch' il chantun Grischun s' exponiss uschia a la ristga da stuair alienar la participaziun a la Repower ch' el tegna actualmain sco er quella ch' el ha acquistà da nov. 
Ina tala consequenza resguarda la cumissiun sco nungiavischada. 
La cumissiun ha ultra da quai prendì enconuschientscha dal fatg che la Repower vul reducir sia participaziun a la societad dal " Project Saline Joniche " dad actualmain 57,5 pertschient a da nov 20 pertschient a chaschun da la permissiun da construcziun definitiva e ch' ella ha en il futur ina participaziun minoritara. 
La consequenza da la cuntraproposta è quella che la Repower avess la permissiun da pudair realisar eventualmain il project " Saline Joniche " sco enfin ussa. 
Da l' autra vart vegni però garantì en la cuntraproposta che la Repower u mintga autra societad, a la quala il chantun è participà, na po en il futur far pli naginas investiziuns en novs projects ed en novas ovras, sch' ella na reducescha betg l' emissiun da CO2 essenzialmain envers il stadi tecnologic actual. 
En il rom da las tractativas parevi a la cumissiun d' esser cunvegnent che las represchentantas ed ils represchentants dal chantun e dal comité d' iniziativa entrian anc ina giada en discussiun avant che prender definitivamain la decisiun, ussa che tuttas duas varts han signalisà la prontezza da far quai. 
Las tractativas intensivas èn displaschaivlamain restadas senza resultats concrets. 
Perquai è la cumissiun sa radunada ier anc ina giada per prender ina decisiun definitiva. 
Petiziuns inoltradas da l'emprim parlament da mattas dal Grischun
L' emprim parlament da mattas dal Grischun, che ha salvà sia sessiun ils 8 da november 2012 a Cuira, ha concludì en las votaziuns finalas d' inoltrar duas propostas sco petiziuns al cussegl grond. 
Las petiziuns èn en il fratemp vegnidas examinadas dal secretariat dal cussegl grond e transmessas a la conferenza da las presidentas e dals presidents dal cussegl grond. 
La conferenza da las presidentas e dals presidents decida davart l' ulteriur proceder. 
Il parlament da mattas e las petiziunarias Marisa Tscholl ( Val Müstair) e Jolene Jäger ( Cuira) giavischan ch' il pretsch da l' abunament general grischun ( BüGA) vegnia reducì per la mesadad per giuvenils, fin che quels han terminà lur emprima scolaziun. 
Cun questa mesira duain per l' ina ils giuvenils da las regiuns periferas pudair utilisar favuraivlamain il traffic public. 
Per l' autra vegni renvià en la motivaziun quant impurtant ch' i saja da famigliarisar ils giuvenils baud cun il traffic public ecologic. 
La segunda petiziun s' occupa da cybermobbing. 
Perquai ch' ellas han fatg experientschas persunalas ed èn pertutgadas proponan las petiziunarias Adriana Deplazes ( Sedrun) e Flurina Risch ( Cuira) che las vischnancas da scola vegnian obligadas d' endrizzar en l' avegnir ina purschida da cussegliaziun gratuita per las victimas da cybermobbing. 
Communicaziun da la regenza dals 14 da favrer 2013
Per il chantun Grischun vegn fatga per l' emprima giada in' analisa dals privels cumplessiva. 
La regenza grischuna ha surdà ina incarica per quai. 
Ultra da quai ha ella deliberà in project per engrondir la via da Samignun ed ha relaschà la glista da las chasas da tgira 2013. 
Surdà incumbensa d' analisar ils privels 
Per incumbensa da la regenza elavura l' uffizi da militar e da protecziun civila fin il mars 2014 in' analisa dals privels cumplessiva per il chantun Grischun. 
Tar questa analisa vegnan resguardadas periclitaziuns che stuessan vegnir numnadas eveniments en situaziuns spezialas, sch' ellas capitassan, e per dumagnar talas fissi necessari da duvrar il sistem da coordinaziun da la protecziun da la populaziun. 
Retschertgas gia fatgas – sco per exempel davart ils privels da la natira en il chantun – vegnan integradas en las lavurs. 
La finamira è da far – sin basa dal manual federal KATAPLAN – ina priorisaziun da las periclitaziuns che vegnan resguardadas sco pussaivlas. 
Suenter l' analisa vegnan planisadas mesiras per reducir las ristgas. 
Per accumpagnar questas lavurs è vegnida installada ina cumissiun directiva sut il presidi dal cusseglier guvernativ Christian Rathgeb. 
Relaschà la glista da las chasas da tgira 2013 
La regenza ha relaschà la glista da las chasas da tgira dal chantun Grischun per l' onn 2013. 
Las chasas da persunas attempadas e da tgira sco er las gruppas da tgira che figureschan sin quella glista èn autorisadas d' exequir lur activitad a quint da l' assicuranza obligatorica per la tgira da persunas malsaunas. 
Il medem mument han questas instituziuns il dretg da survegnir contribuziuns da prestaziun dal chantun e da las vischnancas. 
Tut las midadas da la purschida da letgs ch' èn vegnidas fatgas durant l' onn passà èn resguardadas sin la glista. 
Tut en tut dispona il chantun Grischun actualmain da 2401 letgs en il sectur da persunas attempadas e da tgira ( glista da las chasas da tgira 2012: 2352 letgs). 
Da nov figureschan sin la glista las clinicas psichiatricas Waldhaus, Cuira, e Beverin, Cazas, cun 10 letgs. 
/DE/Medien/Mitteilungen/MMStaka/Dokumente2013/pflegeheimliste_2013_d.pdf 
Novs ciclus da scolaziun en pedagogia curativa da scola 
Il chantun Grischun dovra ulteriuras spezialistas e spezialists cun ina furmaziun en pedagogia curativa da scola. 
La regenza ha approvà novs ciclus da scolaziun en pedagogia curativa da scola a la scola auta da pedagogia dal Grischun ( SAPGR) a Cuira che vegnan realisads en collavuraziun cun la scola auta interchantunala da pedagogia curativa Turitg. 
Ils curs da furmaziun supplementara da 3 onns che vegnan fatgs en moda cumplementara a la professiun cumenzan l' atun 2014, l' atun 2016 ed opziunalmain l' atun 2018. 
Ils custs totals per ils trais ciclus da scolaziun importan circa 2,7 milliuns francs. 
Ils onns 2008,2009, 2010 e 2011 èn gia vegnids cumenzads a la SAPGR quatter curs da furmaziun supplementara en pedagogia curativa da scola ch' èn vegnids terminads per gronda part. 
Cur che l' ultim curs va a fin quest onn, dispona il chantun da var 100 ulteriuras spezialistas e spezialists cun ina scolaziun en pedagogia curativa da scola. 
Il basegn permanent da talas spezialistas e spezialists è d' attribuir al fatg ch' il chantun ha introducì dapi ils onns 1990 classas pitschnas integradas en tut las regiuns e ch' i vegnan duvradas adina dapli resursas per integrar uffants cun impediments. 
Refusà la pretensiun per dapli meds d' instrucziun en ils idioms 
En la sessiun da zercladur 2012 ha il cussegl grond deliberà in credit d' impegn per translatar ils meds d' instrucziun da matematica obligatorics per il stgalim primar en tut ils idioms rumantschs. 
Dumondas da las suprastanzas communalas da Ruschein, da Sumvitg e da Trun d' edir er ils novs meds d' instrucziun da lingua, ch' èn vegnids edids en rumantsch grischun, en ils idioms ha la regenza refusà. 
Tenor la nova lescha da scola po il chantun edir meds d' instrucziun e pajar contribuziuns per als render pli bunmartgads. 
In' obligaziun giuridica per la regenza, d' edir tscherts meds d' instrucziun en tschertas linguas, n' exista dentant betg. 
Avant ch' il plan d' instrucziun 21 è avant maun ed avant il conclus definitiv d' introducir quest plan d' instrucziun ch' è vegnì elavurà sin plaun interchantunal na vegn il chantun betg a declerar in med d' instrucziun nov sco obligatoric u sviluppar sez meds d' instrucziun. 
Mess en vigur la lescha davart ils servetschs psichiatrics dal Grischun 
La regenza ha concludì da metter retroactivamain en vigur la lescha davart ils servetschs psichiatrics dal Grischun ch' è vegnida concludida dal cussegl grond ils 23 d' october 2012 per il 1. da schaner 2013. 
Da vischnancas e da regiuns 
Flem: Il project per construir rempars per il Begl Valletta en la vischnanca da Flem vegn approvà cun midadas. 
Als custs vegn concedida ina contribuziun chantunala da tut en tut maximalmain 222'250 francs. 
Cun il project vegn reducida sin ina dimensiun acceptabla la periclitaziun d' aua gronda che l' aual munta per il vitg. 
Tranter auter vegn construì in batschigl cun in volumen da circa 2200 meters cubic che duai retegnair la gera e che serva a medem temp sco implant da stgargiada d' aua gronda. 
Trimmis: A la vischnanca da Trimmis vegn concedida ina contribuziun da 34'800 francs per renovar mirs sitgs. 
Samignun: Il plan da las zonas da protecziun per la tschiffada d' aua sutterrana Motnaida ed il reglament per las zonas da protecziun per l' aua sutterrana e per las funtaunas da la vischnanca da Samignun dals 11 fanadur 2012 vegnan approvads. 
Flearda, Urmagn e Tschappina: Ils statuts da la corporaziun da vischnancas " Products da la Mantogna " vegnan approvads. 
Projects da vias 
La via da Samignun survegn in nov tunnel " Val Pischöt " 
La regenza grischuna ha approvà il project d' exposiziun per curreger la via da Samignun, traject dal tunnel " Val Pischöt ". 
La part centrala dal traject da la via da Samignun che duai vegnir engrondì e che ha ina lunghezza da circa 560 meters è il nov tunnel " Val Pischöt " cun ina lunghezza da 290 meters. El remplazza la galaria existenta. 
Grazia a quest project po la segirezza dal traffic e dal manaschi vegnir augmentada per quest traject e plinavant poi vegnir cuntanschì ch' il traffic circulescha qua cuntinuadamain. 
Meglieraziuns datti ultra da quai per il mantegniment da la via e per il servetsch d' enviern. 
Ils custs totals dal project importan 16 milliuns francs. 
La substanza architectonica da la via da Samignun deriva per gronda part anc dal cumenzament dal 20. tschientaner ed è dapi lura vegnida renovada e restaurada per gronda part mo punctualmain. 
En il sectur da la galaria existenta " Val Pischöt " na correspunda la via betg pli a las pretensiuns actualas en quai che reguarda la ladezza e la geometria. 
Ultra da quai è la via exposta a numerus privels da la natira sco lavinas e crudada da crappa. 
L' enviern sto ella mintgamai vegnir serrada per plirs dis pervia da lavinas 
Ultra da quai ha la regenza approvà 1 milliun francs per lavurs da construcziun sin ils suandants trajects: 
- via dal Partenz: lavurs d' impressari, sutpassadi da viafier " Wolfgang " 
L'architectura sco art
La nova exposiziun in nov video da la chanzlia chantunala. 
Il Grischun posseda ina cultura architectonica fitg sviluppada ch' el tgira fin al di dad oz. 
Adina puspè procura la cuntrada specifica per sfidas spezialas, e fin al di dad oz è sa sviluppà in agen discurs architectonic. Quest discurs è vegnì reflectà cuntinuadamain durant ils ultims 150 onns en la fotografia. 
L' istorgia da la fotografia en il Grischun cumenza cun il turissem. 
Per l' ina ha il turissem purtà cun sai la fotografia, per l' autra han ins er stuì dumagnar incumbensas da construcziun spezialas pervia da l' avertura stradala e turistica. Questas incumbensas han puspè procurà per motivs attractivs per il fotograf. 
Sco che l' architectura ha survegnì durant ils ultims 150 onns ina gronda independenza en il chantun, è er la fotografia s' emancipada. 
Ed entant che las structuras d' abitadi ch' eran creschidas istoricamain èn vegnidas midadas rasantamain durant il 20avel tschientaner, hai gì num da dumagnar quest svilup en l' architectura ed en ils maletgs, e da chattar ina nova lingua per omadus champs. 
En l' exposiziun cumplessiva sa tracti da mussar e d' analisar il svilup da l' architectura en il chantun Grischun, uschia sco ch' el vegn intermedià tras la fotografia. 
Tge incumbensas da construcziun stattan en il center e tge aspect han ellas sin il maletg fotografic? 
Tge midadas sa laschan observar durant ils ultims 150onns? 
Perquai che l' architectura e la fotografia giogan ina rolla centrala en il chantun Grischun dapi il 19avel tschientaner e perquai ch' ellas dattan la tempra al maletg da quest chantun, gida l' exposiziun ad elavurar ina part impurtanta da l' istorgia culturala ed a medem temp ad intermediar anoravers in pau da l' identitad culturala. 
La vernissascha publica da l' exposiziun ha lieu damaun, venderdi, ils 15 da favrer 2013, a las 18.00. 
Emprima badigliada per la nova stalla da muvel grond al Plantahof a Landquart
Il center da furmaziun e cussegliaziun agricula Plantahof a Landquart survegn ina nova stalla da muvel grond. 
Suenter ch' il cussegl grond ha approvà en la sessiun d' october 2010 in credit d' impegn da 7 milliuns francs e suenter che las lavurs da planisaziun èn terminadas, pon ins cumenzar a construir. 
Oz ha gì lieu l' emprima badigliada en in rom uffizial. 
Durant sia istorgia da passa 100 onns en l' allevament da muvel e sco manaschi da scolaziun e da furmaziun supplementara è il center da furmaziun e cussegliaziun agricula Plantahof sa sviluppà ad in center da cumpetenza per allevament da muvel e per economia d' alp en il territori alpin germanofon. 
Ses renum remartgabel en tut la Svizra sa basa sin il fatg ch' el è – sco scola agricula – in manaschi agricul da model per la scolaziun e per l' allevament d' animals ( razza brina) sco er per la furmaziun supplementara e per cussegliaziuns. 
En la nova stalla da muvel grond dal Plantahof vegnan ils uigls actuals – che dateschan da l' onn 1964 e nua ch' ils animals vegnan rentads – remplazzads tras uigls libers moderns che correspundan a la natira dals animals. 
Cun las emprovas da separar las muntaneras, fatgas dapi l' onn 2003, vegni cuntinuà sut novas e meglras cundiziuns generalas. 
Tar tut las categorias d' animals stat lur bainstar en il center. 
En la stalla nova correspundan la glisch, l' aria, ils letgs ed il provediment d' aua als criteris che valan ozendi per ina tratga d' animals exemplarica. 
Integrads en la stalla èn dus gronds locals da scolaziun per l' instrucziun pratica. 
En tut ils secturs èsi pussaivel da far exercizis cun gruppas pitschnas. 
Er per visitadras e visitaders che n' èn betg da chasa en l' agricultura daventa l' invista da la mulschera generusa in' aventura. 
Implant solar sin il tetg 
La stalla da muvel grond è concepida sco construcziun en lain. Singulas parts vegnan dentant construidas en moda massiva. 
Sin las surfatschas dal tetg ch' èn drizzadas vers sid è planisà in implant solar da 1700 meters quadrat. 
L' energia producida là correspunda circa al consum d' electricitad da 60 chasadas da standard. 
Ils novs edifizis ed ils indrizs moderns permettan al center da furmaziun e cussegliaziun agricula Plantahof da realisar l' instrucziun orientada a l' acziun confurm al temp sco er da perfecziunar quella er vinavant. 
La nova stalla è finida e po vegnir retratga per la fin da l' onn 2013. 
Rumantsch – 75 onns quarta lingua naziunala da la Svizra
En la votaziun memorabla dals 20 da favrer 1938 ha il pievel svizzer renconuschì la lingua rumantscha sco " lingua naziunala " sin livel federal. 
La demonstraziun da simpatia surprendenta da 91,6% vuschs acceptantas è bain da vesair en il context da la defensiun spiertala avant l’erupziun da la Segunda Guerra mundiala. 
Ma cun francar il rumantsch en la Constituziun federala han ins a medem temp fullà via als ulteriurs pass da legislaziun che Confederaziun e Chantun han interprendì a favur da la protecziun e promoziun da la quarta lingua naziunala. 
La Constituziun federala dal 1848 sa restrenscha d’enumerar las trais linguas principalas tudestg, franzos e talian sco linguas naziunalas equivalentas da la Svizra. 
L’emprima renconuschientscha dal rumantsch sin livel constituziunal è succedida en rom da la revisiun da la Constituziun chantunala dal 1880. 
Tar la Confederaziun ha quest pass gì lieu bunamain 60 onns pli tard, e quai en in temp ordvart critic. 
En l’Italia eran sa fatgas valair enturn il 1900 vuschs irredentisticas che pretendevan d’annectar las parts da lingua taliana e rumantscha da la Svizra a l’Italia. 
Questas smanatschas naziunalisticas èn anc creschidas en il decurs dals onns 1930 ed han necessità las autoritads d’instradar cuntramesiras. 
Animà da l’iniziativa da singulas persunalitads ed organisaziuns entaifer il moviment rumantsch, ha er il Cussegl grond dal Grischun tractà la dumonda il settember 1935. 
Sinaquai ha la Regenza grischuna inoltrà al Cussegl federal in’instanza correspundenta. 
En quella vegn tranter auter fatg valair: " I sa tracta da la pli veglia lingua naziunala, d’ina lingua duvrada en Rezia dapi tschientaners e renconuschida en la Constituziun chantunala vertenta sco terza lingua naziunala. 
( …) Ma tuttina n’è ella betg renconuschida da la Svizra sco lingua naziunala e n’è er betg francada en la Constituziun federala. 
" 
Cun il consentiment dal Cussegl federal e da l’Assamblea federala è il project da votaziun vegnì suttamess ils 20 da favrer 1938 al pievel svizzer. 
L’artitgel da linguas 116 proponì en la Constituziun federala sa clamava: " 1. Il tudestg, franzos, talian e rumantsch èn las linguas naziunalas da la Svizra. 
2. Sco linguas uffizialas da la Confederaziun vegnan decleradas il tudestg, il franzos ed il talian. 
" 
A la votaziun èn sa participads 54,33% dals umens cun dretg da vuschar; da quels han 574'991 ditg gea e 52 827 na. 
Il rumantsch è pia vegnì renconuschì sco lingua naziunala da la Svizra da 91,6% da tut ils votants e medemamain da tut ils chantuns. 
En il Grischun han 92,7% acceptà il project da votaziun; en auters chantuns è la cumpart da las vuschs acceptantas schizunt anc stada pli auta. 
Ulteriurs pass da legislaziun sin livel federal e chantunal 
Per commemorar degnamain la data istorica dals 20 da favrer 1938 deschi er da dar in sguard sin ils ulteriurs pass da legislaziun ch’èn stads pussaivels grazia a la renconuschientscha dal rumantsch sco lingua naziunala: En rom da la revisiun da l’artitgel da linguas il 1996 ha il rumantsch cuntanschì sin livel federal il status d’ina lingua parzialmain uffiziala. 
Cun la revisiun totala da la Constituziun federala l’onn 1999 è en pli vegnì francà il principi da territorialitad en la politica da linguas naziunala. 
Ils ultims onns ha la Confederaziun plinavant ratifitgà instruments dal dretg da linguas internaziunal, numnadamain la " Charta europeica da las linguas regiunalas u minoritaras " ( 1997) e la " Convenziun da basa dal cussegl da l' Europa per proteger las minoritads naziunalas " ( 1998). 
Sin livel chantunal è entrada en vigur il 2004 la nova Constituziun chantunala ch’ha stgaffì ina nova basa constituziunala e ch’ha revedì il dretg da linguas chantunal da fund ensi. 
Quest process da legislaziun è per entant ì a fin cun la Lescha da linguas chantunala dal 2008 e cun la " Lescha federala davart las linguas naziunalas e la chapientscha tranter las communitads linguisticas " dal 2010. Dr. Ivo Berther, incumbensà per la promoziun da linguas, tel. 081'257'48'06, e-mail ivo.berther@afk.gr.ch 
Sajettà l'urs privlus M13
La damaun dals 19 da favrer 2013 è vegnì sajettà en il Puschlav l' urs M13. 
L' urs selvadi giuven era daventà ina ristga per la segirezza dals umans, perquai ch' el tschertgava sistematicamain nutriment en ils abitadis, perquai ch' el suandava umans durant il di e perquai ch' el na demussava er suenter il sien d' enviern nagina tema, malgrà diversas acziuns da spaventada. 
L' urs è vegnì sajettà sin basa dal concept davart l' urs en Svizra. 
Dapi la primavaira 2012 è l' urs M13 stà sin viadi en il chantun Grischun, cunzunt en il Puschlav. 
El vegniva adina puspè en ils vitgs ed abitadis e n' aveva nagina tema dals umans. 
Suenter ch' el è – tschertgond nutriment – penetrà dapi il cumenzament d' october pli e pli savens en abitadis serrads en il Puschlav ed ha fatg donns en la vischinanza directa da chasas abitadas resp. tar ina chasa da scola, è el vegnì classifitgà il november 2012 sco urs problematic ed è vegnì observà anc pli intensivamain. 
Ils 12 e 13 da november è M13 penetrà duas notgs ina suenter l' autra en il local accessoric d' in aclaun abità per mangiar là las provisiuns da vivonda. 
Curt pli tard è l' urs mastgel giuven svanì ed ha fatg ses sien d' enviern sur Puschlav. 
Suenter ch' el è sa dasdà, è el danovamain sa rendì en la vischinanza d' umans, ussa schizunt durant il di, ed el n' ha strusch pli reagì sin las acziuns da spaventada dals organs da surveglianza da chatscha. 
Bain n' è l' urs mai sa cumportà en moda agressiva envers ils umans, ma la ristga d' in accident, nua ch' in uman avess pudì vegnir blessà seriusamain u schizunt mazzà, n' era betg da responsar. 
Ils posts responsabels da la Confederaziun e dal chantun n' han vesì naginas pussaivladads pli per anc pudair influenzar il cumportament da l' urs. 
Tenor il concept davart l' urs en Svizra è M13 pia daventà in " urs privlus " che ha stuì vegnir sajettà. 
Quest concept prevesa ch' in urs duai vegnir eliminà, sch' el ha pers la tema da l' uman, sch' el sa renda repetidamain en territoris d' abitadi serrads e sche ses cumportament da guntgida na daventa evidentamain betg pli grond, malgrà ch' el vegn spaventà repetidamain. 
M13 è vegnì sajettà la damaun dals 19 da favrer 2013 en il Puschlav. 
Il cadaver vegn ussa analisà en il chantun Grischun. 
Las acziuns da spaventada n' han gì nagin effect 
Las autoritads responsablas han adina puspè empruvà da far tema a l' urs. 
En uschenumnadas acziuns da spaventada han ellas sajettà sistematicamain pliras giadas sin el cun ballins da gumma e cun petardas ed han empruvà d' al stgatschar cun tut ils meds or dals vitgs, dals abitadis u dals aclauns ( vesair rapport da ponderaziuns). 
Las spaventadas avevan la finamira da midar il cumportament da M13, per ch' el daventia puspè pli spuretg ed emprendia a guntgir l' uman ed ils abitadis. 
Las autoritads responsablas partan dal fatg che M13 aveva surpiglià ses cumportament problematic gia en il Trentino, cur ch' el tschertgava e chattava nutriment en ils abitads empè da far ses sien d' enviern. 
Cunquai ch' el era gia il cumenzament pauc timid, dentant fitg mirveglius, ha el survegnì gia l' october 2011 en il Trentino e suenter il zercladur 2012, suenter ina collisiun cun in tren da la Viafier retica en la vischinanza da Scuol, in cularin cun emettur. 
Uschia han ins pudì survegliar ses viadis e planisar meglier las acziuns da spaventada. 
Avant la decisiun d' eliminar l' urs han gì lieu discurs cun las autoritads talianas. 
Ils represchentants talians han gì chapientscha per la situaziun da la Svizra. 
Las autoritads responsablas dad omadus pajais èn vegnids a la conclusiun ch' i na saja nagina opziun da pigliar e da tegnair M13 en in claus. 
Ord vista da l' etica d' animals èsi problematic da serrar in urs selvadi en in claus. 
Consequentamain prevesa il concept davart l' urs en Svizra da sajettar in urs privlus. 
Ulteriurs urs vegnan ad immigrar 
Dapi l' onn 2005 èn adina puspè urs sin viadi en il chantun Grischun. 
Els derivan da la populaziun d' urs en il Trentino, che sa cumpona actualmain da circa 40 animals. 
Igl è previsibel ch' ulteriurs urs vegnan ad immigrar en Svizra, cunquai ch' els pon tuttavia chattar spazi da viver tar nus. 
En regiuns, nua che l' urs è preschent permanentamain, ston ins dentant prender mesiras da prevenziun. 
Per ils animals da niz per exempel ston vegnir prendidas mesiras per proteger las muntaneras, ed enturn ils avieulers ston vegnir montadas saivs electricas. 
Plinavant ston las vischnancas segirar las sadellas da rument, e la populaziun sto adattar sias disas en connex cun ruments organics. 
En la Val Müstair èn talas mesiras vegnidas realisadas cun success, uschia ch' ils urs èn restads sin distanza dals abitadis. 
En connex cun urs immigrants stattan las autoritads en in conflict da finamiras tranter " urs – individi " ed " urs – populaziun ". 
Per dar a l' entira populaziun la schanza d' eventualmain chattar spazi da viver en Svizra, sto in individi displaschaivlamain vegnir eliminà sut circumstanzas, sch' el è daventà ina ristga. 
Communicaziun da la regenza dals 21 da favrer 2013
La regenza grischuna ha lantschà in nov program per la prevenziun d' alcohol. 
Plinavant ha ella approvà il project da l' ovra electrica Russein. 
Ultra da quai ha la regenza concludì che vischnancas cun centers d' asil vegnan indemnisadas en moda pauschala per eventualas expensas supplementaras. 
Il chantun ha lantschà in nov program per la prevenziun d' alcohol 
Il chantun rinforza ses engaschament en il cumbat cunter las consequenzas d' in consum d' alcohol smesirà. 
La regenza ha approvà in " program grischun d' alcohol " ( PGA) che dura 4 onns e ch' è vegnì elavurà da l' uffizi dal servetsch social e da l' uffizi da sanadad. 
Il program s' orientescha tenor las directivas d' in program naziunal da la confederaziun e prevesa differentas activitads da l' onn 2013 fin l' onn 2016. 
Latiers tutgan la prevenziun d' alcohol entaifer ed ordaifer las scolas, l' optimaziun da las purschidas da tractament per persunas cun problems d' alcohol, agids efficazis per uffants e giuvenils en famiglias che pateschan sut l' alcohol, il rinforzament da la protecziun da la giuventetgna e la lavur da campagnas. 
Il program custa circa 1,4 milliuns francs. 
Per la realisaziun vegn creada tar l' uffizi da sanadad ina plazza temporara da manadra u da manader da program ( 80 pertschient). 
La reducziun da donns che resultan da l' alcohol tutga oz tar las sfidas las pli impurtantas da la societad. 
Ils donns che vegnan chaschunads tras il consum abusiv d' alcohol pertutgan numnadamain betg mo il singul individi. 
Els engrevgeschan enormamain las famiglias, ils conturns socials ed en spezial er ils conturns professiunals sco er la societad en general. 
Tras il nov program fixescha la regenza grischuna ina strategia a lunga vista per impedir problems che resultan da l' alcohol. 
Davart quest tema stat a disposiziun in video sut /. 
L' ovra electrica Russein po vegnir engrondida 
La regenza ha approvà il project per l' engrondiment da l' ovra electrica Russein, uschia che quest project po vegnir realisà. 
Gia il cumenzament da l' onn 2012 ha la regenza approvà la concessiun dal dretg da las auas e la cunvegna davart la renunzia da las vischnancas concedentas al return dals implants ( /RM/medias/communicaziuns/MMStaka/2012/Seiten/2012012601.aspx). 
Il consorzi da project Russein – che sa cumpona da l' Axpo Hydro Surselva sco er da las vischnancas da staziunament Mustér e Sumvitg – vul augmentar la prestaziun da l' ovra electrica a circa 24 megawatts. 
I vegn quintà cun ina producziun annuala media da 64 uras da gigawatt. 
Il mir da fermada a Barcuns vegn auzà per 5 meters. 
Il conduct da pressiun existent vegn remplazzà tras in nov conduct da pressiun sutterran, ed en l' edifizi da la centrala vegnan installadas duas novas gruppas da maschinas. 
Da nov vegn l' aua restituida là, nua che l' aual da Russein sbucca en il Rain anteriur. 
Ils custs d' investiziun importan circa 70 milliuns francs. 
Sco mesiras da cumpensaziun per l' intervenziun en la natira èsi previs da prender mesiras da revitalisaziun en las zonas umidas a Fontanivas, da spustar ina loipa ed ina via da velos sco er da revitalisar l' aual dal vitg da Surrein. 
Il chantun surpiglia las expensas supplementaras da vischnancas cun centers d' asil 
A las vischnancas grischunas cun centers d' asil indemnisescha il chantun eventualas expensas supplementaras. 
La regenza ha decidì da pajar a las quatter vischnancas da staziunament – Cazas, Tavau, Schluein e Cuira – ina indemnisaziun annuala per las expensas supplementaras che pon resultar tras il manaschi d' in center d' asil. 
Cazas, Tavau, Schluein e Cuira survegnan ensemen ina pauschala da 100'000 francs per onn or dal quint d' asil. 
Las quatter vischnancas repartan questa summa tranter ellas. 
En cas ch' il chantun avra ulteriurs centers d' asil, vegnan er questas vischnancas da staziunament indemnisadas analogamain, sch' ellas pretendan quai. 
L' indemnisaziun per cuvrir eventualas expensas supplementaras en connex cun ils alloschis collectivs dals fatgs d' asil vegn pajada a las vischnancas mo, fin che la refurma da la gulivaziun da finanzas en il chantun Grischun entra en vigur. 
Tras la realisaziun da la refurma da la gulivaziun da finanzas vegni tegnì quint dals interess da las vischnancas cun centers d' asil, e quai en il rom da la gulivaziun da las resursas sco er da la gulivaziun da las grevezzas geografic-topograficas. 
Las expensas supplementaras che vegnan numnadas da las vischnancas pervia dal manaschi da centers d' asil resultan en l' administraziun, tras pajaments a corporaziuns da vischnancas, tar il servetsch social e tar l' integraziun en il mund da lavur sco er tar la segirezza generala. 
Elavuraziun d' ina nova basa legala per l' archivaziun 
Il chantun Grischun duai survegnir ina nova lescha d' archivaziun. 
La regenza ha incumbensà il departament d' educaziun, cultura e protecziun da l' ambient d' elavurar in sboz d' ina lescha correspundenta. 
Las ordinaziuns vertentas davart l' archiv dal stadi sco er davart ils archivs communals, cirquitals e districtuals da l' onn 1988 na cuntentan oz betg pli sco basas per l' archivaziun chantunala. 
En spezial na resguardan ellas betg la legislaziun davart la segirezza da las infurmaziuns e davart la protecziun da datas che s' etablida dapi lura. 
Uschia exista per exempel in basegn d' adattaziun tar la fixaziun da termins per documents ed effectivs protegids en ils archivs. 
Medemamain duain las novas prescripziuns resguardar ils purtaders d' infurmaziuns multifars d' ozendi. 
Plinavant ston er disposiziuns davart la gestiun d' actas vegnir integradas en la lescha, perquai che l' archivaziun da documents cumenza gia en questa fasa. 
La basa legala duai valair per tut las corporaziuns publicas en il chantun. 
Approvà la scola da talents a Champfèr 
La regenza ha dà la permissiun da manar classas da talents a la scola communala da San Murezzan tenor la nova lescha da scola. 
Il concept inoltrà da la scola communala prevesa ina scola da talents sin il stgalim superiur a Champfèr per uffants cun talents sportivs u artistics. 
Scolaras e scolars dal stgalim secundar I da l' Engiadin' ota duain survegnir la pussaivladad da cumbinar scola e sport resp. scola e musica en in rom sumegliant sco en ina scola media da sport u da musica. 
Per la 7. ed 8. classa duai vegnir cumenzà cun las classas da talents il proxim onn da scola 2013/2014. 
Da vischnancas e da regiuns 
Cuira: Il project da la citad da Cuira per ina senda e via da velos tranter la Giacomettistrasse ed il Schellenbergweg vegn approvà. 
Als custs per construir la via da velos vegn concedida ina contribuziun chantunala da 131'625 francs. 
Claustra-Serneus: La revisiun parziala da la planisaziun locala, concludida da la vischnanca da Claustra-Serneus ils 25 da november 2012, vegn approvada. 
La revisiun parziala furma principalmain la basa da la planisaziun d' utilisaziun per in nov local da pumpiers en il territori " Doggiloch ". 
Arosa: Il plan da perimeter dal territori da bovas " Maiasäss " e " Tarnatel " en la fracziun da Peist vegn approvà. 
Cunter, Riom-Parsonz, Salouf e Savognin: Ils statuts da la nova corporaziun da vischnancas " Revier forestal Sotgôt " vegnan approvads. 
Grono: La revisiun parziala da la constituziun communala da la vischnanca da Grono dals 25 da november 2012 vegn approvada. 
Midà han ins las disposiziuns concernent il cussegl da scola. 
Grüsch e Seewis: La revisiun parziala dals statuts dal " Consorzi da scola Grüsch/Seewis " vegn approvada. 
Casti-Vargistagn: Cun resalva d' ina contribuziun federala vegn garantida ina contribuziun chantunala da maximalmain 39'240 francs als custs supplementars da la 5. etappa da la meglieraziun generala da Casti-Vargistagn. 
Contribuziuns chantunalas a differentas instituziuns 
Arosa turissem: Cun resalva che la finanziaziun totala saja reglada e ch' ina permissiun da construcziun legalmain valaivla saja avant maun, vegn concedì a l' uniun " Arosa turissem " in emprest da 400'000 francs en il rom da la nova politica regiunala da la confederaziun ( NPR) per il project " Sommererlebnisse Mittelstation Weisshornbahn ". 
Sco prestaziun d' equivalenza a l' emprest da la NPR vegn garantida ina contribuziun chantunala da 67 336 francs. 
Il project duai gidar a sviluppar vinavant la purschida " all inclusive " ad Arosa. 
Las investiziuns en l' infrastructura en il territori da la staziun da mez da la pendiculara dal Weisshorn duain stgaffir novas aventuras da muntogna per famiglias cun uffants sco er per giuvenils. 
Projects da vias 
La regenza ha approvà var 12,5 milliuns francs per lavurs da construcziun sin ils suandants trajects: 
- via d' Engiadina: lavurs d' impressari, punt a spunda da Magnacun e punt da Magnacun, en il rom da la corpus da la via Giarsun – Ardez vest 
- via dal Güglia: lavurs d' impressari e da cuvrida, corpus da la via, Lantsch, entaifer il vitg 
- via taliana, Pian San Giacomo – Soazza: lavurs d' impressari, reparaziun da la punt dal Riale d' Anzone 
- via dal Meir: lavurs d' impressari, reparaziun da la punt pitschna da Solas 
Nominà il nov secretari dal departament da giustia e polizia
Daniel Spadin daventa nov secretari dal departament da giustia e polizia. 
La regenza ha nominà il procuratur public grischun sco successur da Mathias Fässler tar il departament da giustia, segirezza e sanadad. 
Daniel Spadin, che ha 41 onns e che abita a Cuira, cumenza il 1. da fanadur 2013 la plazza da secretari dal departament da giustia e polizia. 
Tar il departament da giustia, segirezza e sanadad remplazza el Mathias Fässler che la regenza ha elegì l' onn passà sco nov manader da l' uffizi per l' execuziun giudiziala. 
Suenter il studi da giurisprudenza a Friburg ha Spadin acquistà l' onn 2001 la patenta grischuna d' advocat. 
Dapi l' onn 2001 lavura el tar la procura publica dal Grischun sco inquisitur resp. sco procuratur public. 
Dapi l' onn 2011 è el ultra da quai in dals trais pledaders da la procura publica. 
Tar il militar è Spadin president II da la dretgira militara 7 en il rang d' in litinent colonel. 
Il quint 2012 serra cun in plus da 44 milliuns francs
Il chantun Grischun ha gì l' onn 2012 in bun resultat. 
Il surpli dal retgav importa 44 milliuns francs. 
Budgetà era in deficit da stgars 30 milliuns. 
Las entradas fiscalas ed ulteriurs retgavs èn sa sviluppads en ina moda legraivla. 
Ils custs han pudì vegnir tegnids en tut per 52 milliuns pli bass che previs en il preventiv. 
Quai è vegnì cuntanschì malgrà ils surpassaments dal preventiv da 16 milliuns tar las contribuziuns als ospitals. 
Las investiziuns nettas decisivas importan 175 milliuns francs. 
Resultat ordinari: surpli dal retgav da 44 milliuns 
Las atgnas contribuziuns a terzas persunas ( 877 milliuns) èn per quasi 11 pertschient pli autas che l' onn precedent 
lls custs da persunal ed ils custs materials per l' administraziun chantunala èn 24 milliuns pli bass che previs en il preventiv 
Il quint da las vias ha puspè in surpli. 
ll dabun s' augmenta a 91 milliuns 
Las investiziuns nettas decisivas importan 175 milliuns 
L' agen chapital importa passa 1 milliarda 
Il retgav total vegn cumprovà cun 2532 milliuns. 
El surpassa il preventiv per 26 milliuns ( +1%). 
Ils custs dal chantun Grischun èn s' augmentads a 2483 milliuns. 
Quai èn 52 milliuns ubain 2,1 pertschient pli pauc che budgetà. 
Retgav legraivel e gronda disciplina tar las expensas 
La directura da finanzas Barbara Janom Steiner sa legra dal resultat che vegn preschentà per l' ultima giada tenor il dretg da finanzas vertent e sut il MAC1. 
" La clusiun positiva 2012 n' engraziain nus betg mo a retgavs levamain pli auts, mabain en spezial er a la disciplina pli gronda en connex cun il preventiv e cun in diever spargnus dals daners publics. 
" 
Las entradas fiscalas dal chantun han cuntanschì 688 milliuns, 14 milliuns dapli che l' onn 2011. 
Ils retgavs da las persunas natiralas èn s' augmentads per 10 milliuns, quels da las persunas giuridicas per 8 milliuns. 
29 milliuns dal retgav supplementar derivan da las ovras electricas pervia dals tschains d' aua pli gronds e pervia da las indemnisaziuns per la renunzia al return dals implants. 
Fermas meglieraziuns envers il preventiv na sa mussan betg mo tar las entradas fiscalas, mabain er tar las indemnisaziuns ( +18 milliuns) sco er tar las parts da las entradas federalas ( incl. part al gudogn net da la banca naziunala) sco er tar pajaments or da la gulivaziun da finanzas da la confederaziun NGF ( +28 milliuns). 
Ils custs da persunal èn s' augmentads mo levamain ( +0,7%). 
Custs supplementars essenzials envers l' onn precedent ston dentant vegnir registrads tar las contribuziuns a terzas persunas ( +85 milliuns), tar las contribuziuns a la gulivaziun da finanzas ( +36 milliuns) e tar il mantegniment architectonic ( +20 milliuns). 
Concernent las contribuziuns dattan cunzunt en egl ils custs pli auts en spezial tar ils ospitals ( +41 milliuns, suenter la deducziun da restituziuns +25 milliuns) sco er tar las reducziuns da las premias ( +9 milliuns). 
Il ferm augment en connex cun las contribuziuns è per part cundiziunà da transferiments. 
Il quint d' investiziun è influenzà d' effects spezials 
Per l' emprima giada n' èn betg pli cuntegnidas las contribuziuns d' investiziun als ospitals ( 2011: 26 milliuns), perquai ch' ellas èn a partir da l' onn 2012 part da las pauschalas pro cas e vegnan cudeschadas en il quint current. 
Entant ch' igl è vegnì sbursà pli pauc che budgetà ( -38 milliuns) per bains materials, influenzeschan l' augment da la quota da participaziun a la Repower SA e la participaziun a la nova ovra electrica Russein SA las expensas d' investiziun. 
Las investiziuns nettas ch' èn decisivas per las directivas da la politica da finanzas dal cussegl grond importan 175 milliuns, 24 milliuns pli pauc che budgetà. 
La situaziun da facultad e da finanzas: ina basa solida per las sfidas futuras 
Il grad d' atgna finanziaziun importa fitg buns 108 pertschient. 
Il chantun ha pia pudì finanziar sias investiziuns er l' onn passà cumplainamain or da meds finanzials gudagnads sez. 
L' agen chapital cumprovà sa chatta levamain sur il cunfin d' ina milliarda. 
En questa summa è cuntegnida la reserva per il tunnel da l' Alvra. 
La finanziaziun speziala per la gulivaziun da finanzas intercommunala demussa in dabun da 227 milliuns. 
Il dabun da las vias è s' augmentà sin 91 milliuns. 
Perspectiva 2013: bleras malsegirezzas difficulteschan la prognosa 
Per l' onn current prevesa il preventiv in deficit da 52 milliuns. 
Quest deficit vegn bain a vegnir reducì per circa 16 milliuns grazia a la distribuziun dal gudogn da la banca naziunala svizra ( BNS) che n' era betg previsa en il budget e che vegn fatga per l' onn da gestiun 2012. 
L' augment dals custs ch' è capità l' onn 2012 tar la finanziaziun dals ospitals e la creschientscha permanenta en connex cun las contribuziuns da sustegn engrevgeschan anc pli fitg la vart da las expensas. 
La politica d' expensas restrictiva sto cuntinuar. 
Las valurs dal plan da finanzas 2014 fin 2016 cun deficits annuals da passa 100 milliuns sforzan ina disciplina pli rigurusa tar las finanzas, per pudair cuntanscher l' equiliber che vegn pretendì da la lescha a media vista. 
Il cussegl grond vegn a tractar il quint statal dal chantun Grischun 2012 en la sessiun da zercladur 2013. 
Dumondas davart il quint statal dal chantun Grischun 2012 As respundan gugent: 
- cussegliera guvernativa Barbara Janom Steiner, barbara.janom@dfg.gr.ch tel. 081'257'32'01 
- Andrea Seifert, manader da l' administraziun da finanzas, andrea.seifert@five.gr.ch tel. 081'257'33'01 
Gender en la medischina e tgira – la revoluziun silenziusa
Differenzas specificas pervia da la schlattaina datti er tar malsognas. 
Davart il tema " Gender en la medischina e tgira " ha lieu il cumenzament da mars ina retscha d' occurrenzas transcunfinalas. 
La retscha vegn cunorganisada dal post da stab chantunal per l' egualitad da las schanzas. 
La sanadad e la malsogna han ina schlattaina. 
Las dunnas reageschan auter sin medicaments ch' ils umens, e tar tschertas malsognas na mussan las dunnas nagins sintoms " ch' èn tipics per umens ". 
Questas differenzas vegnan anc adina risguradadas memia pauc en la pratica. 
Per 85 pertschient èsi las dunnas en il sectur da la sanadad ed en la tgira che mantegnan il manaschi ed il sistem da famiglia – a la testa sa chattan dentant per gronda part umens. 
Tge rolla che la schlattaina gioga cun ir enturn cun la sanadad e la malsogna e co che la cumpetenza da gender meglierescha la tgira e l' accumpagnament da persunas grevamain malsaunas e persunas muribundas, da quai s' occupa ina retscha d' occurrenzas transcunfinalas sut il titel " Gender en la medischina e tgira – la revoluziun silenziusa " a Cuira, Vaduz e Bregenz. 
Ils posts spezialisads per dumondas d' egualitad dal pajais federativ austriac dal Vorarlberg, dal principadi da Liechtenstein e dal chantun Grischun organiseschan referats ed in seminari davart il tema. 
Sco referents han ins pudì engaschar la professuressa e spezialista per perscrutaziun dal tscharvè specifica per las schlattainas da l' universitad da Münster, Bettina Pfleiderer, sco er il psicanaliticher ed expert per perscrutaziun d' umens e da las schlattainas e per " palliative care " da l' universitad " Alpen-Adria " da Klagenfurt, Vienna e Graz, dr. Erich Lehner. 
Referats a Cuira 
Mesemna, ils 6 da mars 2013, a las 18.00 
Auditori da l' ospital chantunal a Cuira, Loëstrasse 170 
Bainvegni tras il cusseglier guvernativ Martin Jäger, schef dal departament d' educaziun, cultura e protecziun da l' ambient dal Grischun 
Annunzia per telefon sut 081'257'35'70 u per e-mail sut info@chancengleichheit.gr.ch 
Seminari a Vaduz 
cun Bettina Pfleiderer ed Erich Lehner 
Gievgia, ils 7 da mars 2013, da las 10.00 a las 12.30 
Vaduz, Haus Risch, Aeulestrasse 51 
Annunzia per telefon sut 0423'236'60'60 u per e-mail sut info@scg.llv.li 
L'ambassadur ollandais sin visita tar la regenza grischuna
Bart Twaalfhoven, ambassadur dal reginavel dals Pajais bass, ha visità oz il chantun Grischun sin invitaziun da la regenza. 
L' ambassadur ollandais en Svizra, Bart Twaalfhoven, e sia consorta Herine Twaalfhoven èn vegnids retschavids oz en la chasa grischa a Cuira dal president da la regenza Hansjörg Trachsel e dal chancelier Claudio Riesen. 
Suenter ch' igl è vegnì barattà ils salids uffizials è in gentar cuminaivel stà sin il program. 
La regenza grischuna tgira annualmain contacts cun represchentantas e cun represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Communicaziun da la regenza dals 28 da favrer 2013
En sia ultima sesida ha la regenza grischuna tractà diversas fatschentas communalas e regiunalas. 
Promover vinavant la vendita da muvel 
Il chantun promova la vendita d' animals da niz cun sustegnair activitads da reclama sco er mesiras per dischimpegnar las fieras da muvel. 
La realisaziun da questas mesiras po vegnir surdada ad in' organisaziun agricula. 
En il Grischun procura la graubündenVIEH SA per ina vendita optimala dal muvel. 
Sco indemnisaziun pauschala survegn ella per quai 106'000 francs per l' onn current. 
Per l' organisaziun dals martgads publics da muvel da maz vegn pajada ina contribuziun da basa da 140 000 francs. 
Vitiers vegnan contribuziuns per chau per arments, per nursas e per chauras. 
Ultra da quai vegn il martgà da nursas promovì er quest onn cun ina contribuziun da 6 francs per animal commerzialisà. Tar stimads 20 000 animals resulta da quai ina contribuziun totala da 120 000 francs per onn. 
Per nursas che vegnan vendidas e transportadas davent en las vals dal sid vegn pajada ina contribuziun da transport da 4 francs per animal. 
Contribuziun a la midada d' unitads d' abitar en la chasa da persunas attempadas e da tgira a Schiers 
Per midar trais chombras da dus letgs en sis chombras d' in letg en la chasa da persunas attempadas e da tgira a Schiers vegn garantida ina contribuziun chantunala d' investiziun pauschala da totalmain 75'000 francs. 
Premess vegn che las vischnancas da la regiun da planisaziun Partenz pajan il medem import. 
Las chombras da dus letgs eran da lur temp vegnidas construidas sco abitaziuns per persunas attempadas, mintgamai cun in spazi d' abitar, cun ina stanza, cun in local sanitar sco er cun ina pitschna cuschina. 
Dapi l' avertura èn questas abitaziuns dentant adina vegnidas duvradas – pervia da la fitg gronda dumonda – sco chombras da dus letgs per persunas che basegnan tgira. 
Fixà las finamiras dal proprietari per l' assicuranza d' edifizis e per la cassa per donns elementars 
La regenza ha fixà las finamiras dal chantun sco proprietari envers l' assicuranza d' edifizis dal chantun Grischun ed envers la cassa per donns elementars dal chantun Grischun. 
Las finamiras dal proprietari concretiseschan las incumbensas e las directivas prescrittas da la lescha. 
Ellas cuntegnan tranter auter indicaziuns davart la premia media da l' assicuranza d' edifizis, davart ils custs d' administraziun, davart la cuntentientscha da la clientella sco er davart la furmaziun da reservas. 
Da vischnancas e da regiuns 
Puschlav: Il project " deposit da laina Abrüsù " da la vischnanca da Puschlav vegn approvà. 
Als custs vegn garantida ina contribuziun da maximalmain 131'840 francs. 
Cun il project vegn il deposit da laina ch' exista en il territori Abrüsù gist vi da la via chantunala extendì ad ina grondezza da 3000 meters quadrat. 
St. Antönien: La revisiun parziala da la planisaziun locala, concludida da la vischnanca da St. Antönien ils 20 da zercladur 2012, vegn approvada. 
Cun la revisiun parziala vegni fatg frunt al parcar nuncontrollà en la cuntrada. 
Las plazzas da parcar futuras en ils territoris " Matta ", " Wang " e " Vordersäss " cumpiglian 15,10 e 12 plazzas. 
La vischnanca sto garantir che las plazzas da parcar publicas na vegnan betg duvradas en cas da privel da lavinas. 
Resultats da la votaziun dal pievel dals 3 da mars 2013 en il Grischun
Projects chantunals: 
Revisiun parziala da la lescha da finanzas dal chantun Grischun ( gieus olimpics d' enviern 2022 en il Grischun) 
Participaziun a la votaziun 59,14 pertschient 
Gea 
37’540 
47,34% 
Na 
41’758 
52,66% 
Download: 
/DE/publikationen/abstimmungenwahlen/resultate/Dateien_Urnengaenge/2013_03_03/K1_03-03-13.pdf 
/DE/publikationen/abstimmungenwahlen/resultate/Dateien_Urnengaenge/2013_03_03/K1_03-03-13.txt 
Iniziativa chantunala dal pievel " Per elecziuns gistas " ( iniziativa da proporz 2014) 
Participaziun a la votaziun 59,14 pertschient 
Gea 
31’382 
43,90% 
Na 
40’104 
56,10% 
Download: 
/DE/publikationen/abstimmungenwahlen/resultate/Dateien_Urnengaenge/2013_03_03/K2_03-03-13.pdf 
/DE/publikationen/abstimmungenwahlen/resultate/Dateien_Urnengaenge/2013_03_03/K2_03-03-13.txt 
Revisiun parziala da la constituziun chantunala ( art. 16 cifra 6 CC, aboliziun dal referendum extraordinari da las autoritads) 
Participaziun a la votaziun 52,33 pertschient 
Gea 
40’203 
63,04% 
Na 
23’575 
36,96% 
Download: 
/DE/publikationen/abstimmungenwahlen/resultate/Dateien_Urnengaenge/2013_03_03/K3_03-03-13.pdf 
/DE/publikationen/abstimmungenwahlen/resultate/Dateien_Urnengaenge/2013_03_03/K3_03-03-13.txt 
Projects federals: 
Conclus federal dals 15 da zercladur 2012 davart la politica da famiglia 
Participaziun a la votaziun 56.14 pertschient 
Gea 
36’130 
48,79% 
Na 
37’920 
51,21% 
Download: 
/DE/publikationen/abstimmungenwahlen/resultate/Dateien_Urnengaenge/2013_03_03/E1_03-03-13.pdf 
/DE/publikationen/abstimmungenwahlen/resultate/Dateien_Urnengaenge/2013_03_03/E1_03-03-13.txt 
Iniziativa dal pievel dals 26 da favrer 2008 " cunter remuneraziuns abusivas " 
Participaziun a la votaziun 56,70 pertschient 
Gea 
49’291 
65,56% 
Na 
25’896 
34,44% 
Download: 
/DE/publikationen/abstimmungenwahlen/resultate/Dateien_Urnengaenge/2013_03_03/E2_03-03-13.pdf 
/DE/publikationen/abstimmungenwahlen/resultate/Dateien_Urnengaenge/2013_03_03/E2_03-03-13.txt 
Midada dals 15 da zercladur 2012 da la lescha davart la planisaziun dal territori 
Participaziun a la votaziun 55,79 pertschient 
Gea 
45’088 
61,48% 
Na 
28’254 
38,52% 
Download: 
/DE/publikationen/abstimmungenwahlen/resultate/Dateien_Urnengaenge/2013_03_03/E3_03-03-13.pdf 
/DE/publikationen/abstimmungenwahlen/resultate/Dateien_Urnengaenge/2013_03_03/E3_03-03-13.txt 
Ponderaziuns davart il di da las persunas malsaunas: &quot;Dal stress dad esser malsaun&quot;
Per il solit discurran ins da stress che fa vegnir malsaun. 
A tuts èsi famigliar che stress po chaschunar infarcts dal cor, burn out, alcoholissem u fitg bleras autras malsognas. 
Dal cuntrari, numnadamain che esser malsaun po chaschunar stress, ans faschain bler main patratgs. 
Noss temp accelerà pretenda da tuts dad esser adina preschents ed activs. 
Betg mo en la professiun, mabain er en il temp liber na po nagut ir memia svelt. 
Nus essan persvadids che nus na stoppian betg mo ademplir da tut temp las pretensiuns da la scheffa u dal schef, mabain schizunt superar quellas. 
Tge capita, sche nus survegnin tuttenina ina grippa? 
Andetgamain ans chattain nus cun la fevra en letg e nossas obligaziuns vairas u supponidas restan. 
Ins avess dentant anc absolutamain stuì trametter quest e-mail u stuì liquidar quella reparatura. 
Il pli resta il stress limità tar ina grippa. 
In pèr dis reducids poi il pli vertir. 
Tge capita, sche nus vegnin malsauns en moda cronica? 
Nus pudain bain anc adina lavurar, nus essan dentant in pau pli plauns, in pau main precis u in pau pli emblidus. 
Latentamain vegnin nus main productivs. 
Avant tut ils auters sentin nus sezs che nus n' essan betg pli sco pli baud. 
Tals svilups ans pon surdumandar u oramai far stress. 
Malsognas cronicas vegnan en ils pli paucs cas meglieras, savens vegnan ellas successivamain mendras. 
Noss temp è orientà absolutamain a la prestaziun. 
Nus n' essan betg disads, da pensar da nus sezs. 
Nus na savain betg pli acceptar ils svilups uschia sco ch' els èn. 
Da viver cun in impediment na vulain nus tolerar per nagin pretsch. 
Ins fiss gea memia pauc effizient, memia pauc bel u ins gudagnass memia pauc daners. 
Il stress dad esser malsaun chaschuna in circul vizius, dal qual igl è grev da mitschar. 
En questa situaziun spetgain nus sustegn da la medischina. 
Effectivamain ans po la medischina gidar savens u ch' igl ans reussescha cun ses sustegn da cuntinuar cun la veglia prestaziun e da stgatschar il stress – almain per in tschert temp. 
Ina finamira da la medischina moderna ch' è orientada al futur è da manar enavos las persunas malsaunas puspè en il process da lavur cun metodas che schanegian sche pussaivel il corp, entaifer in temp uschè curt sco pussaivel. 
Pensai vi da la metoda moderna da tractar l' infarct dal cor. 
Grondius, pensa blera glieud. 
Tuttina resta enavos ina cuntradicziun. 
Betg mo a la lavur, mabain er cura che nus essan malsauns n' avain nus nagin temp. 
Nus na pudain betg ans fatschentar cun il senn da la vita, la suffrientscha e sco ultima consequenza la mort, mabain essan cuntinuadamain activs en la fasa da la vita, en la quala nus duvrassan il pli urgent temp; pia il stress dad esser malsaun. 
Sco uman saun pudessan ins auzar las spatlas ed ir vinavant en prescha. 
Il stress dad esser malsaun è per gronda part er in problem da las persunas saunas. 
Nus sauns purtain ina gronda cunresponsabladad per ils malsauns. 
Igl è la tenuta da viver dals sauns che chaschuna stress als umans cun impediments. 
Nus tuts pudain mitschar mo difficilmain da noss mund e dal spiert dal temp. 
Exact pervia da quai èsi necessari che mintgin dettia sez cuntrapaisa – er sch' igl è mo pauc. 
Che nus ans occupian sco sauns u malsauns da nossa vita e che nus mettian en dumonda e ordineschian nossas finamiras e nossas valurs. 
Cunzunt sco sauns avain nus la pussaivladad da diminuir cun nossa tenuta envers ils flaivels lur temas da l' agen futur. 
Sco malsauns pudain nus empruvar da respectar nus sezs cun noss deficits e da daventar sauns senza prescha e furia, persuenter en moda tant pli persistenta. 
La societad sco tala vegn a duvrar dapli uras da paus e da recreaziun pervia ch' il tempo da viver cuntinua a crescher, per pensar davart valurs empè da daners, davart pazienza empè da creschientscha u davart confidenza empè da controlla. 
Mo uschia vegn la vita influenzada pli pauc dal stress: Damain stress che fa vegnir malsaun e damain stress sch' ins è malsaun. 
dr. Christian Rathgeb 
cusseglier guvernativ 
Departament da giustia, segirezza e sanadad 
Promover il Grischun senza candidatura per ils gieus olimpics
La regenza grischuna deplorescha la fin dal project " Olimpia 2022 ". 
Ussa vali da preparar il chantun per l' avegnir senza il schlantsch d' ina candidatura per ils gieus olimpics. 
La regenza spera ch' il chantun muntagnard possia profitar per ses ulteriur svilup da la viva discussiun ch' è vegnida iniziada las ultimas emnas. 
Tut las forzas en il chantun èn supplitgadas da collavurar. 
A San Murezzan ed a Tavau è la maioritad da la populaziun s' exprimida a favur d' ina candidatura per ils gieus olimpics d' enviern 2022. 
Il resultat chantunal total è percunter stà negativ, quai che la regenza deplorescha. 
Grazia al project " Olimpia 2022 " èsi tuttina gartegià da lantschar ina discussiun davart il futur dal chantun muntagnard. 
Da questa dinamica stuess il Grischun profitar per dumagnar cuminaivlamain las sfidas pretensiusas, cun las qualas el e l' economia grischuna sa vesan confruntads. 
Tge signifitgescha il na a l' olimpia? 
L' infrastructura da la viafier e da la via 
Ils projects da traffic dal Grischun èn anc adina en ina situaziun da concurrenza cun ils projects da las grondas aglomeraziuns. 
L' impurtanza per l' economia publica dals projects grischuns è – cumpareglià cun il rest da la Svizra – relativamain pitschna. Perquai èn las schanzas ch' ils projects planisads vegnian realisads anc intschertas. 
Tuttina vegn la regenza a sa stentar cun tutta forza da defender efficaziamain ils interess da la politica da traffic dal Grischun. 
Sport ed ambient 
Stabiliments da sport pon vegnir promovids en il rom dal concept per implants da sport d' impurtanza naziunala resp. chantunala ( CISIN/CISIC) che metta a disposiziun ils meds finanzials. 
Actual per il Grischun è per il mument il project davart in center da prestaziun per unihockey a Cuira. 
Il chantun vegn a s' engaschar vinavant ch' i vegnia realisà en il Grischun in center naziunal per il sport d' enviern. 
L' incumbensa dal cussegl grond concernent emnas da sport d' enviern en scolinas vegn realisada sco planisà cun manar tras in project da pilot cun scolinas da las differentas regiuns linguisticas. 
Finanzas 
Il credit d' impegn dad 8 milliuns francs ch' il cussegl grond ha deliberà scroda. 
El è vegnì concedì unicamain per finanziar la part chantunala da la candidatura per ils gieus olimpics d' enviern 2022 en il Grischun. 
Las reservas en l' autezza da 300 milliuns francs na vegnan betg furmadas. 
L' agen chapital da circa 1 milliarda francs resta pia disponibel. 
La regenza persista che l' agen chapital na duaja betg vegnir duvrà per finanziar custs currents, mabain oravant tut per realisar infrastructuras necessarias. 
Economia publica 
Sin basa d' ina incumbensa ch' è vegnida acceptada la sessiun d' october 2012 dal cussegl grond dal Grischun vegn la regenza ad elavurar ina strategia concernent il svilup dals territoris da muntogna. 
La strategia vegn a sa basar sin il svilup tar la confederaziun che vegn ad examinar quest svilup en il rom da la missiva concernent la promoziun dal lieu 2016-2019 er en reguard a las sfidas che resultan da l' iniziativa cunter las abitaziuns secundaras e che ha survegnì – cun quai che la moziun Maissen è vegnida acceptada – l' incumbensa da sviluppar ina strategia coerenta per il territori da muntogna. 
La refurma dal turissem grischun cun la finamira principala da crear destinaziuns vegn ad esser terminada per gronda part per la fin da l' onn. 
La basa per in program successur, il program da turissem 2014-2021, vegn elavurada actualmain cun represchentants da las destinaziuns. 
La direcziun principala è quella d' augmentar vinavant la cumpetitivitad internaziunala e da meglierar la valurisaziun dals purtaders da prestaziuns. 
Betg mo per la branscha turistica, mabain per il Grischun sco lieu economic en general ston las cundiziuns generalas vegnir meglieradas cuntinuadamain. 
Ultra da quai pon vegnir sustegnids projects singuls che han in effect tant per tschertas regiuns sco er per tut il chantun. 
Per exempel cun realisar in center da prestaziun per unihockey a Cuira; il campiunadi mundial da skis 2017; l' elavuraziun dals martgads da la Brasilia, da l' India e da la China u il project " Tschima - Kulturelle Intervention am Berg " da la gruppa Arena alva. 
Gieus olimpics d' enviern Grischun 2022 " 
L' uniun vegn a terminar las lavurs currentas ed a far il rendaquint final. 
Tenor la cunvegna tranter ils partenaris participads surpiglia la confederaziun, swiss olympic ed il chantun ensemen cun las vischnancas da San Murezzan e da Tavau mintgamai in terz da las expensas budgetadas da 5,4 milliuns francs. 
La contribuziun chantunala garantida da la regenza importa 900'000 francs. 
Anc averta è la dumonda en tge furma che las enconuschientschas ch' èn resultadas dals studis da realisabladad pon vegnir sfruttadas. 
Iniziativa chantunala dal pievel " Per elecziuns gistas " ( iniziativa da proporz 2014) 
Il cussegl grond vegn elegì vinavant tenor la procedura da maiorz 
Cun refusar l' iniziativa da proporz 2014 èn las votantas ed ils votants dal Grischun s' exprimids in' ulteriura giada cunter ina midada dal sistem electoral per il cussegl grond, e quai da la procedura da maiorz a la procedura da proporz. 
I vala da respectar questa decisiun dal suveran. 
Il cussegl grond vegn pia elegì vinavant tenor ina procedura da maiorz ch' è vegnida approvada senza resalvas da l' assamblea federala. 
Las proximas elecziuns da renovaziun dal cussegl grond han lieu il matg 2014. 
Midada da la lescha federala davart la planisaziun dal territori 
Enconuschentamain ha il chantun Grischun fatg per gronda part sias lezias concernent la planisaziun dal territori. 
Perquai èn las consequenzas directas che resultan da l' acceptaziun da la midada da la lescha federala davart la planisaziun dal territori moderadas per il chantun Grischun. 
En l' ordinaziun duai vegnir stgaffì avunda spazi d' agir per soluziuns raschunaivlas, quai vul dir che capacitads ch' èn avant maun duain vegnir concentradas en quels territoris che han ina dinamica respectiva. 
En territoris rurals senza dinamica na duain percunter vegnir fatgas naginas exzonaziuns activas sistematicas. 
Per mancanza d' in svilup na datti en quests territoris tuttina strusch in " privel " per la cuntrada. 
Prendì la decisiun davart l'incumbensa da planisaziun concernent il Center da furmaziun per il guaud a Maiavilla
Per sanar il Center da furmaziun per il guaud a Maiavilla è vegnida concedida ina incumbensa da planisaziun en l' autezza da 6,3 milliuns francs. 
Il Center da furmaziun per il guaud a Maiavilla ( l' anteriura Scola interchantunala da selviculturas e selviculturs) è vegnì installà tranter ils onns 1974 e 2007. 
L' edifizi principal è vegnì construì da l' architect Andres Liesch, Cuira, ed engrondì trais giadas fin ussa. 
Ils singuls edifizis demussan in basegn da sanaziun che correspunda a lur vegliadetgna. 
Per la sanaziun integrala dal stabiliment ha la Fundaziun " Scola interchantunala da selviculturas e selviculturs Maiavilla " sco patruna da construcziun laschà far ina incumbensa da studi en la procedura selectiva la stad 2012. 
La finamira era ina sanaziun persistenta che tegna quint da la substanza e che sa distingua cun soluziuns pragmaticas. 
In eventual engrondiment dueva vegnir preschentà ed integrà tant funcziunalmain sco er architectonicamain. 
In' ulteriura exigenza era il concept d' energia modern cun in implant fotovoltaic integrà. 
Gudagnà l' incumbensa da studi ch' è vegnida fatga en moda anonima ha il team. 
Ils projects pon vegnir contemplads fin ils 8 da mars 2013 en la halla d' entrada dal Center da furmaziun per il guaud a Maiavilla, mintgamai tranter las 8.00 e las 17.00. 
En il rom d' in concordat è vegnida fundada ils 11 d' october 1972 la Fundaziun " Scola interchantunala da selviculturas e selviculturs Maiavilla " ( SISM). 
Ils fundaturs èn ils chantuns Uri, Sviz, Sursilvania, Sutsilvania, Glaruna, Zug, Schaffusa, Appenzell dadens, Appenzell dador, Son Gagl, Grischun, Turgovia, Tessin ed il principadi da Liechtenstein. 
L' intent da la fundaziun è d' instituir e da manar ina scola spezialisada per selviculturas e per selviculturs. 
En questa scola pon vegnir organisads er auters curs ed autras occurrenzas. 
Per incumbensa da la Fundaziun SISM porscha la Scola spezialisada superiura da la Svizra sidorientala ( IFSP) al Center da furmaziun per il guaud ( BZWM) a Maiavilla ils studis selvicultura/selvicultur dipl. SSS sco er ils studis capobostgera/capobostger e manadra/manader d' acziuns cun crana a cabel sco er differents curs spezialisads en connex cun il guaud. 
Il BZWM garantescha che la furmaziun forestala a Maiavilla tegna quint da las pretensiuns e dal svilup en la branscha forestala e ch' ella vegn rinforzada uschia cuntinuadamain. Ultra da quai garantescha el ch' i stat a disposiziun als chantuns da fundaziun ed al principadi da Liechtenstein in center da cumpetenza per la scolaziun, per il perfecziunament e per la furmaziun supplementara da lur persunal forestal. 
Ultra da las localitads da scola e d' instrucziun, d' in guaud instructiv sco er d' indrizs tecnics e da maschinas dispona il BZWM da l' infrastructura necessaria per l' alimentaziun e per l' alloschament da las emprendistas e dals emprendists sco er da las studentas e dals students che derivan dals chantuns fundaturs e dal principadi da Liechtenstein. 
La cumissiun predeliberanta preschenta propostas per augmentar l'effizienza en il cussegl grond
La cumissiun predeliberanta dal cussegl grond ha terminà l' examinaziun da las pussaivladads per augmentar l' effizienza en il cussegl grond e preschenta sias enconuschientschas en in rapport al cussegl grond. 
Proponì vegn oravant tut in reschim pli sever en connex cun la durada dal votum en il parlament. 
La cumissiun predeliberanta ch' è vegnida installada ad hoc dal cussegl grond per examinar pussaivladads per augmentar l' effizienza en il manaschi dal cussegl grond ha terminà sia lavur e fixà sias enconuschientschas en in rapport separà. 
Per las midadas essenzialas sto l' urden da gestiun dal cussegl grond vegnir adattà. 
La cumissiun propona al cussegl grond da limitar oravant tut la durada dal votum da las commembras e dals commembers dal cussegl grond. 
Quella importa da nov 6 minutas ( fin ussa 10 minutas) tar l' emprim votum e maximalmain 4 minutas ( fin ussa er 10 minutas) tar il segund votum per mintga punct da discussiun. 
Ad ina limitaziun da la durada dal votum duain – a l' avis da la cumissiun – vegnir suttamess da nov er las commembras ed ils commembers da la regenza. 
Sco a las pledadras ed als pledaders da las cumissiuns duain star a disposiziun a las represchentantas ed als represchentants da la regenza en il futur per regla maximalmain 10 minutas per mintga votum. 
Er las preschentaziuns annualas dals rapports da gestiun en la sessiun da zercladur duain vegnir scursanidas. 
Reglada da nov vegn er l' ura da dumondas. 
Las dumondas inoltradas vegnan da nov e cuntrari al sistem vertent repartidas al cussegl grond avant l' ura da dumondas, uschia ch' i po vegnir renunzià da preleger las dumondas. A l' avis da la cumissiun vegn quai er ad augmentar l' effizienza. 
L' object da la revisiun èn alura anc singuls giavischs che vegnan adattads cun questa chaschun a las relaziuns ch' èn sa midadas. 
En ses rapport fa la cumissiun predeliberanta ultra da quai singulas recumandaziuns concernent l' andament da la procedura, che duain gidar ad optimar las tractativas da relaschs. 
Il rapport e la proposta vegnan tractads en il cussegl grond la sessiun d' avrigl 2013. 
Ils chantuns festegian gist dus giubileums en il Grischun
Il chantun Grischun realisescha quest mais scuntradas da giubileum da duas conferenzas da las regenzas: A Tavau sa scuntran las regenzas chantunalas da la Svizra orientala a la 50. conferenza plenara ils 14 da mars, a Scuol e Tarasp sa radunan represchentantas e represchentants al giubileum da 20 onns da la conferenza da las regenzas chantunalas ils 21 e 22 da mars. 
Dapi prest in mez tschientaner collavuran ils chantuns da la Svizra orientala Glaruna, Schaffusa, Appenzell Dador, Appenzell Dadens, Son Gagl, Turgovia, Turitg e Grischun en il rom da la conferenza da las regenzas dals chantuns da la Svizra orientala ( CRO). 
La CRO ha tranter auter l' intenziun da permetter in barat d' infurmaziuns cumplessiv, ina represchentaziun efficazia dals interess cuminaivels envers la confederaziun ed auters chantuns sco er ina collavuraziun pli stretga en tscherts champs. 
La regenza grischuna è ospitanta da la 50. radunanza plenara da la CRO ed envida la conferenza cun ses president Jakob Stark ( cusseglier guvernativ, Turgovia) e las regenzas cumplettas da la Svizra orientala la gievgia, ils 14 da mars 2013, a Tavau. 
A la sesida da giubileum vegnan tractads tranter auter la participaziun dals chantuns da la Svizra orientala al program Interreg " Rain alpin-Lai da Constanza-Rain aut " sco er il contract internaziunal cun la Germania davart la plazza aviatica da Turitg. 
In' emna pli tard, la gievgia ils 21 ed il venderdi ils 22 da mars 2013 è la conferenza da las regenzas chantunalas ( CdC) en visita a Scuol ed a Tarasp. 
La scuntrada ha lieu 20 onns suenter la fundaziun da la CdC. 
La gievgia saira stattan sin il program ina visita cun guid en il chastè da Tarasp ed alura ina tschaina communabla a Scuol. 
Il tema da la radunanza plenara da venderdi è tranter auter la politica d' Europa. 
La conferenza s' occupa en quest connex cun la dumonda actuala da la relaziun instituziunala da la Svizra envers la UE, cun las tractativas d' electricitad sco er cun il dialog da taglia. 
Plinavant persequitescha la conferenza las lavurs vi dal pachet da consolidaziun e d' examinaziun da las consolidaziuns e da las incumbensas 2014 da la confederaziun. 
Ultra da quai han ins l' intenziun da relaschar ina posiziun cuminaivla tar la revisiun da la lescha da consultaziun. 
La conferenza dal las regenzas chantunalas è il punct cuminaivel tranter la confederaziun ed ils chantuns en dossiers impurtants da la politica da stadi e da la politica exteriura. 
Tras la CdC pon las 26 regenzas chantunalas prender influenza sin la politica federala, e quai cun cleras finamiras ed en moda coordinada. 
L' onn 2008 han retratg la CdC ensemen cun las conferenzas chantunalas da las directuras e dals directurs las pli impurtantas ed ensemen cun autras instituziuns interchantunalas la chasa dals chantuns a Berna. 
La data da la fundaziun da la CdC, ils 8 d' october, è previs in act festiv uffizial en la chapitala federala. 
La regenza grischuna sa legra da beneventar tant la CdC sco er la CRO en in onn da giubileum en il Grischun e giavischa impressiuns durablas sco er dietas cun success. 
Ulteriuras infurmaziuns: 
/RM/instituziuns/administraziun/staka/projects/relaziunsexternas/Interkantonales/Seiten/default.aspx http://www.ork-ostschweiz.ch http://www.kdk.ch 
Communicaziun da la regenza dals 7 da mars 2013
La regenza grischuna ha approvà ina promoziun finanziala da la colliaziun dals territoris da skis tranter Arosa e Lai. 
Plinavant ha la regenza prendì posiziun davart differentas fatschentas en il rom da consultaziuns sin plaun federal. 
Sustegn finanzial per la colliaziun dals territoris da skis tranter Arosa e Lai 
La confederaziun ed il chantun sustegnan la colliaziun dals territoris da skis tranter las duas destinaziuns Arosa e Lai. 
A la Urden SA vegn concedì in emprest da la confederaziun da 4 milliuns francs en il rom da la nova politica regiunala ( NPR) per il project " Colliaziun dals territoris da skis Urden ". Quai cun la resalva che la finanziaziun totala saja reglada. 
L' emprest sto vegnir restituì entaifer 15 onns. 
Sco prestaziun d' equivalenza a l' emprest da la NPR vegn garantida ina contribuziun chantunala da 928'690 francs. 
Tras la construcziun da la teleferica da colliaziun Hörnli-Urdenfürggli daventan ils territoris da Lai e d' Arosa ina regiun da sport da naiv coerenta che tutga tar las pli grondas dal Grischun. 
Il project " Colliaziun dals territoris da skis Urden " è in project d' infrastructura extraordinari per il chantun turistic. El po dar impuls da svilup impurtants er en ils dus lieus Arosa e Lai. 
Tras la colliaziun directa tranter ils dus territoris da sport da naiv quintan ins cun ina meglieraziun substanziala da la creaziun da valurs en las duas regiuns. 
Beneventà la midada da la lescha davart las publicaziuns uffizialas 
La regenza grischuna beneventa la midada proponida da la lescha federala davart las publicaziuns uffizialas. 
La finamira primara da la revisiun da la lescha è la midada da la forza giuridica lianta da la publicaziun stampada a la publicaziun electronica da texts en la collecziun uffiziala ed en il fegl uffizial federal. 
Tenor l' avis da la regenza s' impona questa midada dal primat, perquai ch' il primat vertent da la publicaziun stampada na reflectescha betg pli las disas actualas da la gronda part da las utilisadras e dals utilisaders e perquai ch' el na correspunda pia er betg pli a lur aspectativas. 
La regenza beneventa er ils plans da crear ina plattafurma electronica e cumplessiva da publicaziun che duai dar a tut las requirentas ed a tut ils requirents da dretg in access electronic liber e segir al dretg federal. 
En quest connex èsi in grond giavisch da la regenza ch' ils texts da la collecziun sistematica dal dretg federal, che vegnan purschids en rumantsch, stettian medemamain a disposiziun sin la plattafurma da publicaziun. 
La promoziun e la protecziun d' uffants e da giuvenils è reglada suffizientamain 
La cumissiun per scienza, educaziun e cultura dal cussegl naziunal vuless rinforzar las mesiras da la confederaziun en la politica d' uffants e da giuvenils. 
Tras ina cumplettaziun da la constituziun duai la confederaziun survegnir la cumpetenza da fixar princips davart la promoziun e la protecziun d' uffants e da giuvenils sco er davart lur cooperaziun a la politica ed a la societad. 
Las cumpetenzas essenzialas en il sectur da la promoziun sco er da la protecziun d' uffants e da giuvenils tutgan oz als chantuns ed a las vischnancas. 
Correspundentamain finanzieschan els er las mesiras che vegnan prendidas en quest sectur. 
Er ord vista da la regenza grischuna èsi impurtant da tadlar sco er da laschar cooperar e cundecider la generaziun giuvna e da percepir lur basegns. 
L' urden giuridic svizzer cuntegna dentant gia oz ina vasta paletta da disposiziuns da protecziun e da promoziun per uffants e per giuvenils. 
Da cumplettar la constituziun, sco quai che la cumissiun dal cussegl naziunal propona, n' è perquai betg necessari ord vista da la regenza. 
La regenza sustegna in rinforzament da la medischina da chasa 
La regenza grischuna prenda posiziun tar la revisiun parziala da l' ordinaziun federala davart l' assicuranza da malsauns. 
La regenza sustegna l' emprim punct da questa revisiun parziala, numnadamain l' adattaziun da las cundiziuns d' admissiun per il labor pratic. 
Uschia po la media responsabla u il medi responsabel far en l' avegnir tschertas analisas ordaifer las localitads da l' atgna pratica, cur ch' ella u el visita la pazienta u il pazient a chasa u en la chasa da persunas attempadas u da tgira, e quintar giu questas analisas sin donn e cust da l' assicuranza obligatorica per la tgira da persunas malsaunas. 
Questas analisas, che vegnan fatgas cun agid da strivlas da test u da pitschens apparats purtabels, portan resultats entaifer paucas minutas, quai che facilitescha ed accelerescha la procedura da diagnosa e da terapia. 
Tenor l' avis da la regenza rinforza questa midada la medischina da chasa, ed ella correspunda ad in cler basegn. 
Il segund punct da la revisiun parziala pertutga l' admissiun da neuropsicologas e da neuropsicologs sco furnituras e furniturs da prestaziuns da la lescha federala davart l' assicuranza da malsauns. 
Cunquai ch' ina proposta concreta per circumscriver las prestaziuns da las neuropsicologas e dals neuropsicologs n' è betg anc avant maun, propona la regenza da sistir la dumonda da l' admissiun fin lura. 
Da vischnancas e da regiuns 
Tavau: La confederaziun ed il chantun sustegnan il project " Management regiunal 2013 – 2015 " da la vischnanca da Tavau en cooperaziun cun la vischnanca da Claustra-Serneus. 
Quest program ha l' intent da promover il svilup economic da la regiun economica Tavau-Partenz e persequitescha las finamiras d' augmentar la cumpetitivitad da questa regiun, da segirar las plazzas da lavur existentas e da stgaffir novas plazzas, da generar ina valur agiuntada supplementara e da prestar ina contribuziun a la creschientscha economica dal chantun Grischun. 
En il rom da la nova politica regiunala ( NPR) vegn garantida al project per la perioda 2013-2015 ina contribuziun totala da maximalmain 453'750 francs ( confederaziun e chantun), sin il pli dentant 165 000 francs per onn. 
Resalvada resta la concessiun dals credits necessaris tras il cussegl grond. 
Projects da vias 
La regenza ha approvà var 6,1 milliuns francs per lavurs da construcziun sin ils suandants trajects: 
- via d' Engiadina: lavurs d' impressari, sviament da Scuol 
- via sursilvana: lavurs d' impressari, reparaziun, Schluein – Rueun 
- via taliana: lavurs d' impressari e da cuvrida en connex cun la reparaziun da la punt dal Aclatobel 
La cumissiun refusescha l'iniziativa &quot;Fermas vischnancas – in ferm chantun&quot;
La cumissiun dal cussegl grond per politica da stadi e strategia refusescha l' iniziativa dal pievel " Fermas vischnancas – in ferm chantun " senza cuntraproposta. 
La cumissiun dal cussegl grond per politica da stadi e strategia ha predeliberà la missiva da la regenza tar l' iniziativa dal pievel " Fermas vischnancas – in ferm chantun " sut il presidi dal deputà Bruno W. Claus ed en preschientscha da la cussegliera guvernativa Barbara Janom Steiner. 
La fatschenta vegn ad occupar il cussegl grond durant la sessiun d' avrigl 2013. 
Suenter ina discussiun detagliada e pli profunda è la gronda maioritad da la cumissiun – en concordanza cun la regenza – arrivada a la conclusiun da recumandar al pievel da refusar l' iniziativa dal pievel " Fermas vischnancas – in ferm chantun ". 
Ina minoritad da la cumissiun sustegna l' iniziativa. 
La maioritad da la cumissiun approvescha consequentamain las finamiras e las strategias da la refurma da vischnancas ch' il cussegl grond ha concludì durant la sessiun da favrer 2011 cun ina clera maioritad. 
Tenor il conclus dal cussegl grond da lura duain ins empruvar da cuntanscher fin l' onn 2020 tranter 50 e 100 vischnancas ed a lunga vista sut 50 vischnancas. 
Plinavant duain fusiuns da vischnancas vegnir promovidas er vinavant tenor il princip da " bottom up ", q.v.d. iniziadas da sut ensi e promovidas dal chantun. 
Tenor l' avis da la minoritad da la cumissiun han las fusiuns ch' èn vegnidas realisadas dapi lura e ch' èn gia decididas e projectadas cumprovà ch' ins po cuntanscher la finamira giavischada sin questa via inditgada. 
I na dat pia nagin basegn da divergiar da la decisiun da princip dal cussegl grond e da midar quella. 
Per quest motiv desista la cumissiun er d' ina cuntraproposta. 
Emprim &quot;snow day 4 kids&quot; sco cumenzament per il maraton da passlung da l'Engiadina
320 uffants da la scola primara èn sa participads oz a San Murezzan a la premiera dal " snow day 4 kids ". 
Da 5 chantuns eran arrivads las scolaras ed il scolars da 6 fin 12 onns cun lur persunas d' instrucziun, per passentar in di da moviment tut spezial. 
Cusseglier guvernativ Christian Rathgeb ed Ivo Damasko, president dal comité d' organisaziun dal maraton da passlung da l' Engiadina, han beneventà las classas da scola. 
Nua che millis passlunghistas e passlunghists sa glischnan en 2 dis sur las loipas a chaschun dal maraton da passlung da l' Engiadina, han giudì oz 16 classas da scola da 5 chantuns – ch' eran vegnidas tratgas ora – in di da moviment allegher. 
En il " Dario Cologna Fun Parcours " è lura er stà il passlung en il center: Mintgamai 80 uffants da scola faschevan a medem temp sut instrucziun cumpetenta emprimas emprovas sin ils skis balluccants. 
Ma er tar il " Schlitten-Jöring ", tar il sigl en lung en la naiv e tar las staffettas da bottas da naiv nunconvenziunalas valevi da rimnar puncts prezius – la finala spetgavan premis da classa attractivs. 
Il percurs d' enviern nunusità pareva da far plaschair a tuts. 
E cun quai è la finamira cuntanschida: Il " snow day 4 kids " vul motivar uffants, er da sa mover avunda l' enviern. 
L' occurrenza è vegnida organisada dal comité d' organisaziun dal maraton da passlung da l' Engiadina, da Swiss-Ski, dal chantun Grischun en il rom da ses program " graubünden bewegt " sco er da " fit-4-future ", il pli grond project per la promoziun dal moviment per uffants en Svizra. 
Vacanzas sin il bain puril daventan adina pli popularas
Il chantun Grischun è sin la meglra via da surpigliar ina rolla directiva en l' agroturissem svizzer. 
Gia 120 purschiders d' agroturissem sa preschentan sin la plattafurma da reclama http://www.graubuenden.ch/bauernhof. 
Uschia èn var 50 fin 60% da tut ils purschiders da vacanzas sin bains purils grischuns online. 
Ils 14 da mars ha lieu en il Plantahof a Landquart la dieta d' agroturissem annuala. 
Vacanzas sin il bain puril e durmir en il strom vegnan mess a pèr cun vacanzas en ina natira intacta, en contact cun animals e cun plantas. 
Las visitadras e ils visitaders han la pussaivladad d' emprender ad enconuscher la " vita purila simpla ", da viver in pèr dis cun la famiglia da purs, da far sezzas u sezs tschertas lavurs e da chattar sasez cun renunziar sapientivamain al luxus. 
Products dal bain puril resp. spezialitads regiunalas daventan adina pli populars e vegnan tschertgads adina pli savens. 
Il chantun Grischun vuless prender ina posiziun directiva en l' agroturissem da la Svizra. 
Cun endrizzar in secretariat ha il chantun Grischun creà mez da l' onn 2011 in post da consultaziun cuminaivel per puras e per purs, ma er per l' hotellaria, per la gastronomia e per organisaziuns turisticas. 
Actualmain sa preschentan var 120 manaschis grischuns che porschan in agroturissem sin la plattafurma da reclama http://www.graubuenden.ch/bauernhof ch' è vegnida sviluppada da nov. 
Uschia èn var 50 fin 60% dals purschiders professiunals grischuns online. 
L' agroturissem dat a famiglias da purs la pussaivladad da realisar entradas supplementaras. 
Blers mussan excellentamain ils avantatgs da lur bains purils e sa fan per part valair cun purschidas originalas. 
Latiers tutgan concepts extraordinaris da vacanzas sco il pernottar en jurtas mongolas, en tipis u en chars da vitgira, trekking cun animals ed ina festa patgifica sin in' alp d' aventura. 
Il factur cuminaivel da questas purschidas è ina maschaida d' ina cumparsa professiunala e d' ina ospitalitad purila genuina. 
Manaschis, dals quals las purschidas na figureschan anc betg sin quella plattafurma, èn envidads da s' annunziar per daventar uschia meglier visibels e cudeschabels. 
La gievgia, ils 14 da mars 2013, ha lieu la dieta d' agroturissem annuala da las duas branschas " agricultura " e " turissem " gia per la tschintgavla giada. 
Al Plantahof a Landquart sa scuntran puras e purs cun turisticras e turistichers per discutar las sinergias da l' agricultura e dal turissem. 
Perfurà il tunnel dal sviament da Küblis
L' ultima etappa decisiva per il sviament da Küblis è cuntanschida: Il tunnel dal sviament è vegnì perfurà oz cun success. 
In motiv da s' allegrar er per il cusseglier guvernativ Mario Cavigelli. 
Cun la perfuraziun dal tunnel da Küblis d' ina lunghezza da 2255 meters è vegnida cuntanschida in' etappa impurtanta tar la realisaziun dal sviament da Küblis. 
Las persunas spezialisadas participadas ed ils giasts envidads han festivà oz ensemen cun il cusseglier guvernativ cumpetent Mario Cavigelli l' eveniment en moda cunvegnenta. 
Ils ristgs geologics en il flisch dal Partenz e tar la sutpassada dal Schanielatobel èn surmuntads – e cun quai er la pli gronda ristga finanziala d' in surpassament dals custs pervia da pli grondas zonas da disturbis. 
Il grip è sa mussà buntadaivel. 
Nagut na dastgass pli impedir l' avertura dal sviament da Küblis l' atun 2016. 
Ils custs ch' èn resultads fin ussa èn en il rom dal preventiv da 210 milliuns francs. 
Suenter avair terminà las lavurs d' exchavaziun suondan las construcziuns d' interiurs dal tunnel cun l' isolaziun cunter l' aua da muntogna, cun il betun dal rintg interiur, cun l' installaziun dals conducts da drenascha e dal vial effectiv sco er cun la montascha dals indrizs electromecanics. 
Tar ils indrizs a l' exteriur sto anc vegnir realisà l' access cumplain da Dalvazza. 
A partir da l' onn 2016 vegnan tut ils vitgs en il Partenz ad esser deliberads dal traffic da transit da la A28. 
Communicaziun da la regenza dals 14 da mars 2013
En sia ultima sesida ha la regenza grischuna empermess differentas contribuziuns, tranter auter per occurrenzas culturalas. 
Da vischnancas e da regiuns 
Urmagn: La revisiun parziala da la planisaziun locala, concludida da la vischnanca dad Urmagn ils 8 d' october 2012, vegn approvada. 
Il cuntegn da la revisiun parziala è la determinaziun d' ina zona d' abitar per persunas indigenas ch' è vegnida creada da nov sin las parcellas nr. 3 e 4 en il territori da " Baltermeins ". 
La vischnanca dad Urmagn ha l' intenziun da metter a disposiziun per la populaziun residenta dad Urmagn, cunzunt per famiglias cun uffants, terren da construcziun ad in pretsch raschunaivel en la vischinanza dal vitg. 
Contribuziuns chantunalas a differentas instituziuns 
Club da hockey da Tavau: Al club da hockey da Tavau vegn concedì ina contribuziun dal fond da sport da maximalmain 56'840 francs per l' acquisiziun d' in nov equipament dal local da trenament da forza. 
Fundaziun per l' orchester da la Svizra taliana ( FOSI): La fundaziun per l' orchester da la Svizra taliana ( FOSI) survegn per ils onns 2013 fin 2016 annualmain ina contribuziun en l' import dad 80'000 francs or da las contribuziuns da la promoziun da la cultura. 
Lia rumantscha: La regenza ha approvà la cunvegna da prestaziun tranter il chantun e la Lia rumantscha per la perioda da legislatura dals onns 2013 fin 2016. 
La cunvegna cumpiglia tschintg gruppas da products linguistica applitgada, furmaziun, projects, cussegliaziun e producziuns. 
Per quests intents survegn la Lia rumantscha ina contribuziun chantunala annuala d' in import da 500'000 francs sco er ina contribuziun federala annuala da 2 150 000 francs. 
Per las contribuziuns chantunalas ch' èn vegnidas empermessas vala la resalva ch' il cussegl grond approveschia il credit correspundent. 
Il credit da la confederaziun suttastat a l' approvaziun dal preventiv annual tras las chombras federalas. 
Contribuziuns ad occurrenzas culturalas 
Festival cultural Origen 2013: Al festival cultural Origen 2013 cun il gieu al liber " Noah " e cun numerusas ulteriuras occurrenzas en il chantun vegn concedida ina garanzia da deficit da maximalmain 200'000 francs. 
Opera dal chastè da Haldenstein 2013: A l' opera dal chastè da Haldenstein 2013 cun diesch represchentaziuns dal " Rigoletto " da Verdi durant il mais d' avust vegn empermessa ina garanzia da deficit da maximalmain 120'000 francs. 
Opera San Murezzan 2013: A l' opera da San Murezzan 2013 cun set represchentaziuns dal " Don Giovanni " da Mozart durant ils mais da zercladur/fanadur vegn empermessa ina garanzia da deficit da maximalmain 80'000 francs. 
Festival da jazz San Murezzan 2013: Al festival da jazz San Murezzan 2013 cun circa 30 concerts durant ils mais da fanadur/avust vegn empermessa ina garanzia da deficit da maximalmain 120'000 francs. 
La cumissiun predeliberanta beneventa la revisiun totala da la lescha davart la cassa da pensiun chantunala dal Grischun
La cumissiun predeliberanta dal cussegl grond ha predeliberà la missiva da la regenza tar la revisiun totala da la lescha davart la cassa da pensiun chantunala dal Grischun e recumonda al cussegl grond d' approvar il project. 
La missiva da la regenza tar la revisiun totala da la lescha davart la cassa da pensiun chantunala dal Grischun tracta novas prescripziuns dal dretg federal. 
Schebain ch' il chantun Grischun ha gia ademplì premissas decisivas cun dar a la cassa da pensiun l' independenza sco er cun exequir la finanziaziun restanta da la cassa da pensiun chantunala dal Grischun, sto el anc realisar ulteriurs puncts: la tscherna dal sistem da chapitalisaziun, la concepziun da la garanzia chantunala, la definiziun da las contribuziuns u da las prestaziuns sin il stgalim da la lescha e la procedura electorala da l' organ paritetic ( cumissiun administrativa). 
Sut il presidi da la deputada Angela Casanova-Maron ed en preschientscha da cussegliera guvernativa Barbara Janom Steiner sco er dal directur da la cassa da pensiun chantunala dal Grischun, Willi Berger, ha la cumissiun predeliberanta dal cussegl grond tractà quest project e predeliberà il sboz da lescha per mauns dal cussegl grond. 
Suenter ina discussiun detagliada è la cumissiun arrivada a la conclusiun da sustegnair las soluziuns proponidas da la regenza. 
Ella beneventa unanimamain il sistem da la chapitalisaziun cumplaina sco er la regulaziun da las contribuziuns sin il stgalim da la lescha tras il cussegl grond. 
Uschia fiss la cumissiun administrativa cumpetenta per reglar las prestaziuns. 
La cumissiun predeliberanta sustegna plinavant er la proposta da la regenza da stritgar senza cumpensaziun la garanzia chantunala. 
Tenor il dretg vertent fiss quella tuttavia scadida la fin da l' onn 2015. 
Ultra da quai duai la cassa da pensiun chantunala dal Grischun sa numnar da nov mo pli cassa da pensiun dal Grischun. 
Correspundentamain è la cumissiun entrada unanimamain en il project e recumonda al cussegl grond er da l' approvar. 
Il cussegl grond vegn a tractar la revisiun totala da la lescha davart la cassa da pensiun chantunala dal Grischun en la sessiun d' avrigl 2013. 
Novs impuls per structuras favuraivlas per famiglias en interpresas pitschnas e mesaunas grischunas
Nov interpresas pitschnas e mesaunas ( IPM) grischunas lavuran vi da la favuraivladad da lur manaschi per famiglias. Quai fan ellas en il rom dal project " IPM en acziun: structuras favuraivlas per famiglias sco factur da success " dal post da stab chantunal per l' egualitad da las schanzas. 
Dacurt èn las IPM sa scuntradas ad in segund barat. 
Per realisar structuras favuraivlas per famiglias dovri mesiras individualas ch' èn concepidas aposta per il manaschi. 
L' onn passà han nov IPM da la Val dal Rain da Cuira laschà far cun success in' analisa da lur cundiziuns da lavur ed han alura elavurà emprims plans da mesiras. Quai cun il sustegn professiunal dal center " UND ". 
A chaschun da maisas radundas han las IPM pudì barattar las experientschas ch' ellas han fatg cun ils plans da mesiras. 
Sco avantatg valiteschan ellas en spezial er la vista suror ils cunfins da la branscha. 
Ils 14 da mars 2013 èn las IPM sa scuntradas a la segunda maisa radunda. 
Sin proposta da las interpresas èn vegnids tractads ils temas " Politica da salaris " e " Dapli dunnas en il cader ". 
Quai suenter ch' igl eran vegnids approfundads a l' emprima maisa radunda ils temas " Acquistar cun success forzas spezialisadas " e " Communitgar vers anora e vers anen las structuras favuraivlas per famiglias en l' interpresa ". 
Interpresas da tut ils secturs 
Las IPM grischunas che s' engaschan en il project dal post da stab per l' egualitad da las schanzas represchentan quasi l' entir spectrum da branschas dal chantun: IBC Energia Aua Cuira, Merz Gastro SA, Josias Gasser Materialias da construcziun SA, Do it Martgà da construcziun, spitex Cuira, Bus da la citad da Cuira SA, Lia rumantscha, hotel Stern e Wenzel Metromec SA. 
Tut en tut profiteschan en l' avegnir circa 700 collavuraturas e collavuraturs en questas interpresas da pudair coordinar meglier la professiun cun la famiglia e cun la vita privata. 
In enritgiment per quest project è il fatg ch' igl èn participadas d' ina vart interpresas, nua che quasi mo umens u mo dunnas lavuran, ma da l' autra vart er interpresas cun teams maschadads. 
En la proxima fasa dal project vegnan ils resultats analisads ed evaluads ensemen cun las interpresas. 
La finamira dal program è quella da laschar profitar las IPM localas da las experientschas d' autras firmas e d' autras regiuns e da crear ina conscienza per ils aspects economics positivs da cundiziuns da lavur favuraivlas per las famiglias. 
Il project vegn accumpagnà d' in cussegl consultativ cun represchentantas e represchentants da federaziuns economicas, dad IPM sco er da persunas da la politica e da l' economia. 
El vegn finanzià dal chantun Grischun, da la confederaziun e da sponsurs grischuns. 
Dapli infurmaziuns sut http://www.stagl.gr.ch http://www.und-online.ch e http://www.berufundfamilie.admin.ch. 
Il studi da la UBS davart la cumpetitivitad sto vegnir relativà
L' indicatur chantunal da cumpetitivitad mussa la cumpetitivitad relativa da l' economia dals 26 chantuns svizzers. 
Il Grischun sa chatta tenor il studi da la UBS ch' è vegnì publitgà ultimamain sin ina da las ultimas plazzas. 
La regenza grischuna guarda quest resultat differenziadamain. 
Ils spazis economics ils pli impurtants dal Grischun èn en mintga cas cumpetitivs. 
Tenor il Global Competitiveness Report 2012-2013 dal World Economic Forum ( WEF) è l' economia publica da la Svizra la pli cumpetitiva da passa 100 pajais da quest mund. 
Entaifer la Svizra ha la UBS examinà la cumpetitivitad relativa dals chantuns tranter dad els a maun da diesch criteris dals secturs stadi, populaziun, lieu da staziunament, interpresas e structura economica. 
A maun da quest indicatur da cumpetitivitad sa chatta il Grischun en il classament general sin plazza 23 da 26, avant ils chantuns Vallais, Uri e Giura. 
Sch' ins resguarda l' effizienza finanziala che cumpiglia ina furniziun efficazia da prestaziuns dal stadi e conturns attractivs per interpresas po il Grischun sa posiziunar sin plazza 3. Er rang 3 survegn il Grischun per la libertad d' agir pertutgant las finanzas. 
Ina plazza da mez occupa il Grischun en quai che reguarda ils conturns dals custs. 
L' ultima plazza occupa il Grischun tar ils criteris da la cuntanschibladad e da l' intschess ed ina da las ultimas plazzas tar l' innovaziun, tar la dinamica e tar la diversificaziun. 
Il studi n' ha betg resguardà premissas individualas che restrenschan il potenzial da creschientscha sco per exempel relaziuns geograficas u circumstanzas istoricas. 
Quellas ston vegnir resguardadas tar l' interpretaziun dal studi. 
Il Grischun cumpiglia geograficamain circa in sisavel da la Svizra. 
Sch' ins na metta betg tut il chantun, mabain mo ils spazis economics impurtants dal Grischun sco la Val dal Rain grischuna e la part davant dal Partenz en relaziun cun ils auters chantuns fa il Grischun ina meglra figura gist areguard la cuntanschibladad e l' intschess, mabain er areguard la dinamica e la diversificaziun. 
In aspect positiv è er il fatg ch' i dat en il Grischun ina gronda prontezza da scolaziun en la furmaziun fundamentala professiunala duala. 
Mo var 2% dals giuvenils che han terminà la scola n' han a la fin da lur temp da scola obligatoric nagina soluziun da cuntinuaziun. 
Ultra da quai po il Grischun preschentar ina quota da maturitad professiunala che sa chatta sur la media ( quota MP CH 2011: 13,2%, quota MP GR: 16,1%). 
Ultra d' auters facturs resulta da questa investiziun da furmaziun en il chapital uman ina quota bassa da dischoccupaziun ( tar ils giuvenils). 
En quel reguard sto il resultat dal studi vegnir relativà or da l' optica da la regenza. 
Ma el mussa tuttina cleramain ch' il Grischun sto sa stentar vinavant per pudair star a pèr en la concurrenza cun ils auters chantuns. 
Communicaziun da la regenza dals 21 da mars 2013
Per la realisaziun da la refurma dal territori ha la regenza grischuna tramess en consultaziun in' ulteriura revisiun d' ina lescha. 
Plinavant ha ella concretisà en in' ordinaziun la purschida d' ulteriuras structuras dal di en scola. 
La lescha davart las lottarias vegn adattada en il rom da la refurma dal territori 
La refurma dal territori en il chantun Grischun, che stgaffescha las regiuns sco nov plaun statal d' amez, ha consequenzas per differents relaschs vertents. 
Tras quai ch' ils circuls vegnan abolids sco purtaders d' incumbensas publicas, sto er vegnir reglada da nov la cumpetenza per permetter lottarias da divertiment. 
Per manar tras lottarias da divertiment dovri ina permissiun che vegn actualmain concedida da l' uffizi cirquital cumpetent. 
Per onn vegnan permessas en il chantun en media var 200 occurrenzas da lotto e da tombola – bunamain la mesadad da quellas en il circul da Cuira. 
En la consultaziun tar ina revisiun parziala da la lescha davart las lottarias propona la regenza che las permissiuns per lottarias da divertiment vegnian concedidas en l' avegnir da la regiun ch' è cumpetenta per il territori. 
Uschia vegni cuntinuà cun la regulaziun surcommunala vertenta. 
Tgi ch' è cumpetent entaifer la regiun, defineschan las regiuns sezzas. 
En cas da tratgas publicas è previsa sco fin ussa la cooperaziun d' ina persuna d' uffizi. 
Quai po esser ina persuna designada da la regiun, ina notara u in notar ubain ina notara uffiziala u in notar uffizial. 
La consultaziun tar la revisiun parziala da la lescha davart las lottarias dura fin ils 21 da zercladur 2013. 
Ils documents pon vegnir consultads en l' internet sut /RM/publicaziuns/Consultaziuns/Seiten/Laufende.aspx. 
Gia il schaner 2013 è ina revisiun parziala da la lescha davart il notariat vegnida tramessa en consultaziun en connex cun la refurma dal territori. 
L' ordinaziun davart ulteriuras structuras dal di regla las cumpetenzas e l' andament 
La regenza ha relaschà in' ordinaziun davart ulteriuras structuras dal di ( ordinaziun davart structuras dal di). 
Questa ordinaziun regla la purschida e la finanziaziun da las structuras dal di che vegnan purschidas – en cas da basegn – da las instituziuns responsablas per la scola a partir da l' avust 2013 tenor la nova lescha da scola. 
I vegn creada ina clera cunfinaziun cun la tgira d' uffants cumplementara a la famiglia tras purschiders privats. 
Las instituziuns responsablas per la scola èn cumpetentas per manar e per finanziar las ulteriuras structuras dal di. 
Per ademplir lur incumbensa pon las instituziuns responsablas per la scola engaschar organisaziuns privatas. 
11,6 milliuns francs per il mantegniment d' averturas dal guaud 
Per reparar vias d' avertura impunda il chantun quest onn var 11,6 milliuns francs. 
La regenza ha approvà in project collectiv che l' uffizi da guaud e privels da la natira ha elavurà per incumbensa da differentas vischnancas. 
Cun il project vegnan fatgas en moda decentrala en tut las regiuns dal chantun investiziuns urgentas per mantegnair las averturas necessarias dal guaud. 
Tut en tut vegnan reparadas vias da guaud e vias da maschinas d' ina lunghezza dad 87 kilometers. 
Uschia vegn meglierada l' avertura da circa 15'865 hectaras guaud. 
L' onn 2012 aveva il chantun impundì 10,6 milliuns francs per la renovaziun da vias da guaud. 
Nagins projects da votaziun chantunals ils 9 da zercladur 2013 
La regenza ha prendì enconuschientscha dal fatg ch' ils suandants projects federals vegnan suttamess a la votaziun dal pievel la dumengia dals 9 da zercladur 2013: 
- iniziativa dal pievel dals 7 da fanadur 2011 " Elecziun dal cussegl federal tras il pievel " 
- midada dals 28 da settember 2012 da la lescha d' asil 
Sin plaun chantunal na datti naginas votaziuns ils 9 da zercladur 2013. 
Cunter in register da commerzi naziunal 
La regenza grischuna refusa l' installaziun d' in register da commerzi naziunal. 
Sco ch' ella scriva en la consultaziun tar ina revisiun correspundenta dal dretg d' obligaziuns, è ella da l' avis ch' ina infrastructura naziunala centrala per il register da commerzi saja nunnecessaria e nunrealistica. 
Percunter resultassan per ils chantuns dischavantatgs sco custs supplementars ed ina perdita da l' autonomia. 
Refusà la lescha federala davart la registraziun da las malsognas da cancer 
La lescha federala davart la registraziun da las malsognas da cancer, ch' è vegnida elavurada da la confederaziun, sto vegnir repassada tenor l' avis da la regenza. 
Empè d' endrizzar in post d' annunzia tar la confederaziun, sa basa il sboz da questa lescha federala sin las structuras chantunalas existentas ch' èn concepidas differentamain. 
La finamira da la lescha fiss en sasez quella da reglar la registraziun da tut las malsognas da cancer en ina furma unitara en tut la Svizra. 
Ma en la moda e maniera proponida na vegnan concedids als chantuns – tenor l' avis da la regenza – insumma nagins dretg da cundecisiun. 
Plinavant ha il sboz da la lescha mancanzas considerablas areguard la segirezza giavischada sco er areguard la transparenza da l' elavuraziun da las datas da las persunas pertutgadas. 
Da vischnancas e da regiuns 
Arosa: Ad in project da la vischnanca d' Arosa e da las Telefericas Arosa SA che vul meglierar la situaziun da midar d' in med da transport a l' auter a la staziun d' Arosa vegn garantida ina contribuziun maximala da 650'100 francs. 
Il project fa part d' in concept general che ha la finamira da renovar ils stabiliments da viafier tras la Viafier retica sco er da meglierar la situaziun da midar dal tren al bus local ed a las telefericas Arosa. 
Savognin: La revisiun parziala da la planisaziun locala, concludida da la vischnanca da Savognin ils 26 da november 2012, vegn approvada. 
Tras questa revisiun parziala vegnan stgaffidas las premissas da la planisaziun d' utilisaziun per realisar in hotel da 4 stailas. 
Contribuziuns chantunalas a differentas instituziuns 
Fundaziun per sport da prestaziun a Tavau: A la fundaziun per sport da prestaziun a Tavau vegn garantida – per ina durada da 4 onns – ina contribuziun totala da maximalmain 90'000 francs or da la finanziaziun speziala " sport " per installar in center naziunal da trenament per snowboard. 
Associaziun grischuna da sport: A l' associaziun grischuna da sport vegn concedida ina contribuziun da maximalmain 37'000 francs or da la finanziaziun speziala " sport " per l' activitad generala da suprastanza, per realisar il parlament da sport, per manar in post d' infurmaziun giuridica, per surdar il premi grischun da sport sco er per conceder ils premis da sport da l' associaziun 2013. 
Projects da vias 
La regenza ha approvà 2'577'000 francs per lavurs da construcziun sin ils suandants trajects: 
- via sursilvana: lavurs da cuvrida, reparaziun, Schluein – Rueun 
- via d' Engiadina: lavurs d' impressari Plattamala, renovaziun dal mir da sustegn 
- via da Zalön: lavurs da cuvrida Stussavgia Plaz – Zalön 
La refurma dal territori survegn conturas
La regenza grischuna ha avert la consultaziun tar la legislaziun executiva da la refurma dal territori. 
La legislaziun executiva cuntegna l' attribuziun da las vischnancas a las 11 regiuns, la concepziun organisatorica da las regiuns sco er numerusas adattaziuns formalas en consequenza da l' aboliziun dals circuls, dals districts e da las corporaziuns regiunalas. 
Ils 23 da settember 2012 han las votantas ed ils votants grischuns acceptà la revisiun parziala da la constituziun chantunala dals 13 da zercladur 2012 cun 31'788 cunter 9410 vuschs. 
A partir da l' onn 2015 duai il chantun Grischun pia avair 11 regiuns sco purtadras d' incumbensas, e quellas duain remplazzar ils 11 districts, las 14 corporaziuns regiunalas ed ils 39 circuls dad oz. 
La legislaziun executiva actuala necessaria regla tranter auter l' attribuziun da las vischnancas a las regiuns, lur concepziun organisatorica sco er numerusas adattaziuns formalas. 
Ella resguarda l' aboliziun dals districts, da las corporaziuns regiunalas e dals circuls. 
Nua che las adattaziuns surpassan ils cuntegns formals, èn previs projects da consultaziun independents. 
Las revisiuns parzialas da la lescha davart il notariat e da la lescha davart las lottarias èn gia vegnidas tramessas en consultaziun. 
Attribuziun da las vischnancas a las regiuns 
Sco punct da partenza per l' attribuziun proponida da las vischnancas a las regiuns serva la repartiziun als districts actuals. 
Mo en paucs cas pari raschunaivel da far adattaziuns. 
Quai sin basa da la ponderaziun che fusiuns imaginablas da vischnancas stuessan vegnir fatgas entaifer la medema regiun e che spazis funcziunals na duessan, sche pussaivel, betg vegnir separads. 
En quest senn è la vischnanca da Mut vegnida attribuida a la regiun Viamala ( e betg a la regiun Alvra) e la vischnanca da Haldenstein a la regiun Plessur ( e betg a la regiun Landquart). 
Las vischnancas da Flem e da Trin èn vegnidas attribuidas a la regiun Plaun. 
La radunanza communala da Trin ha gia approvà cleramain questa attribuziun. 
Las votantas ed ils votants da la vischnanca da Flem vegnan anc a stuair decider, a tge regiun che lur vischnanca duai appartegnair. 
En enconuschientscha da la voluntad che las vischnancas han exprimì èsi alura chaussa dal cussegl grond d' attribuir las vischnancas en la lescha da divisiun a las regiuns. 
Concepziun organisatorica da las regiuns 
La concepziun organisatorica da las regiuns resguarda las directivas ch' il cussegl grond ha fixà en la sessiun da favrer 2011 en il rom da la tractativa davart la refurma da vischnancas e dal territori. 
Las regiuns na duain betg esser in terz plaun statal sco tal en il chantun, mabain in instrument ch' ademplescha incumbensas en moda efficazia, cunzunt per las vischnancas. 
Ellas duain gidar ad ademplir las incumbensas surcommunalas, senza dentant cuntrafar a la refurma da vischnancas che parta a lunga vista da main che 50 vischnancas. 
Ils documents da consultaziun proponan duas variantas. 
Ina permettess a las regiuns da decider libramain davart l' elecziun e davart la cumposiziun da lur organs. 
Considerond ils avantatgs ed ils dischavantatgs sco er sa basond sin las cleras directivas dal cussegl grond ( cf. protocol dal cussegl guvernativ, favrer 2011, p. 626 ss.) favurisescha la regenza percunter la varianta principala. 
Quella prevesa ina conferenza da las presidentas e dals presidents sco plattafurma da decisiun da la regiun. Las presidentas communalas ed ils presidents communals fan part d' uffizi da questa conferenza. 
Or dal ravugl da la conferenza da las presidentas e dals presidents vegn nominada ina cumissiun regiunala. 
Manada vegn la regiun da princip da la conferenza da las presidentas e dals presidents. 
Plan da termins 
Il cussegl grond duai pudair tractar la legislaziun executiva en la sessiun d' avrigl 2014. 
Uschia han las vischnancas da las regiuns la pussaivladad da relaschar per la regiun fin la fin da l' onn 2014 statuts che correspundan a las prescripziuns. 
Il termin da surannaziun per las taxaziuns da taglia duai vegnir prolungà
Il termin absolut da 10 onns ch' è oz vertent en il dretg fiscal chantunal per la surannaziun da la taxaziun è memia curt. 
Per impedir perditas da taglia duai il termin vegnir auzà sin 15 onns, sco en ils auters chantuns. 
La regenza suttametta al cussegl grond la missiva tar ina revisiun parziala correspundenta da la lescha da taglia. 
La surannaziun en il dretg fiscal procura per segirezza giuridica: Suenter la scadenza d' in tschert termin na duain las pajataglias ed ils pajataglias betg pli stuair quintar ch' il stadi pretendia debits fiscals dad ellas e dad els. 
Suenter in tschert temp èsi difficil da cumprovar basas fiscalas. 
Tut ils chantuns han ina surannaziun absoluta da la taxaziun da 15 onns – cun excepziun dal chantun Grischun. 
A chaschun da la revisiun parziala da la lescha da taglia da l' onn 1996 è vegnì fixà in termin da 10 onns. 
Sco che la pratica mussa ussa è il termin da 10 onns memia curt. 
En cas, nua che la constataziun da las entradas e da la facultad suttamessas a la taglia pretenda scleriments fitg voluminus, po la surannaziun da la taxaziun entrar en vigur avant ch' ils fatgs decisivs han pudì vegnir sclerids. 
Quai po capitar en cas da dispitas da dretg civil, en cas da proceduras da dretg penal u en cas d' investigaziuns da dretg fiscal tar grevas cuntravenziuns fiscalas. 
En sia missiva al cussegl grond propona la regenza da prolungar il termin per la surannaziun absoluta da la taxaziun sin 15 onns. 
La nova regulaziun duai vegnir applitgada immediatamain e per tut ils cas da taglia pendents. 
Il cussegl grond vegn a tractar questa fatschenta en la sessiun da zercladur 2013. 
Contribuziuns a la renovaziun ed a la restauraziun dal chastè da l'uvestg a Cuira
La regenza suttametta al cussegl grond ina missiva per contribuziuns a la renovaziun ed a la restauraziun dal chastè da l' uvestg a Cuira. 
Il project da construcziun duai vegnir sustegnì cun var 4 milliuns francs tras il maun public. 
Il chastè da l' uvestg a Cuira è in monument cultural d' impurtanza naziunala ed ina da las pli impurtantas construcziuns profanas en il chantun Grischun. 
Fundond sin in chastè da l' imperi roman tardiv è vegnì construì in chastè da l' uvestg en il temp medieval tempriv ed autmedieval che la finala è vegnì transfurmà e munì en il 17avel e 18avel tschientaner en il chastè dad oz. 
Dapi l' ultima renovaziun cumplessiva l' onn 1912 èn mo vegnidas fatgas pitschnas renovaziuns suenter ils onns 1960 e 1970. 
Per garantir la protecziun dal monument architectonic impurtant n' è ina renovaziun e restauraziun cumplessiva betg suspensibla. 
Las renovaziuns, las restauraziuns ed ils engrondiments planisads dal biro d' architectura Jüngling e Hagmann a Cuira servan per mantegnair la substanza a lunga vista e per mantegnair l' utilisaziun adequata dal monument architectonic e da ses equipament. 
La planisaziun e l' execuziun vegnan accumpagnadas tras la tgira da monuments ed il servetsch archeologic dal Grischun. 
L' utilisaziun organisada da nov da tut las parts da l' edifizi dal chastè cumpiglia numerusas funcziuns: las abitaziuns per ils curriers da l' uvestg, il persunal ed ils giasts; ils biros e las localitads accessoricas dal manaschi da l' ordinariat da l' uvestg; las localitads dal retschaviment e da las sesidas; ils depots per la biblioteca, per ils archivs e per bains culturals movibels; il museum da tresor nov da la catedrala; la garascha sutterrana e la finala ils locals per la tecnica da chasa cumplettamain renovada. 
Impurtant per il project general era la concentraziun spaziala d' utilisaziuns che tutgan ensemen, medemamain l' avertura optimala da tut las parts da l' edifizi cun ils passadis, las stgalas ed ils lifts, quai cun uschè pitschnas intervenziuns sco pussaivel en la substanza da construcziun istorica. 
Tras il museum da tresor nov da la catedrala vegn rendida ina part dal chastè da l' uvestg accessibla al public. 
Cunvegna da program tranter la confederaziun ed il chantun 
Ils custs totals dal project importan stgars 29 milliuns francs. 
Vi da quest project èn sa participads la confederaziun ed il chantun cun mintgamai 2'015'000 francs, tut en tut 4 030 000 francs. 
La confederaziun è s' obligada – cun la cunvegna da program tranter la confederaziun ed il chantun Grischun en il sectur protecziun da la patria e tgira da monuments per la perioda da program 2012 fin 2015 – da prestar ina contribuziun globala al chantun Grischun ed ha delegà a medem temp la cumpetenza da la garanzia da survegnir contribuziuns e la liquidaziun finanziala al chantun. 
Las contribuziuns da la confederaziun pon vegnir garantidas per las etappas fin 2015 cun la resalva che l' assamblea federala permetta transchas annualas. 
Contribuziuns federalas per las etappas da construcziun a partir da l' onn 2016 stattan cun la resalva ch' ina cunvegna da program nova reusseschi tranter la confederaziun ed il chantun en il sectur da la protecziun da la patria e da la tgira da monuments per la perioda da program 2016 fin 2019. 
La regenza exprima en quest connex sia intenziun, sch' ina tala cunvegna reusseschi, da duvrar ils meds finanzials confurm a la missiva er a favur dal chastè da l' uvestg. 
La dumonda da participaziun vegn suttamessa al cussegl grond cun ina missiva da la regenza en la sessiun da zercladur 2013. 
La finanziaziun da l' import anc nunpajà da var 17,75 milliuns francs vegn fatga cun agid da donaziuns e contribuziuns d' instanzas da la baselgia e dal stadi, da fundaziuns, d' organisaziuns, da firmas e da persunas privatas sco er cun ulteriurs agens meds e cun chapitals ad emprest. 
&quot;Pestgar en il Grischun. Nua poss jau retrair la patenta?&quot; / Retratga da la patenta da pestga per la stagiun da pestga 2013
Tar las preparativas per la stagiun da pestga tutga er la retratga da la patenta da pestga. 
Per pudair retrair la patenta per in onn u ina patenta mensila ston ins cumprovar ch' ins haja enconuschientschas da la pestga ( attest obligatoric SaNa). 
Per quest intent vegnan purschids il mument en differents lieus dal chantun Grischun curs da scolaziun. 
Tut las patentas pon vegnir retratgas sco fin ussa tar il museum da la natira dal Grischun a Cuira ( mardi fin sonda e supplementarmain glindesdi, ils 29 d' avrigl 2013: da las 10.00 fin las 17.00) sco er tar la surveglianza da pestga durant las uras da biro. 
Al spurtegl dal museum da la natira dal Grischun a Cuira ed en ils districts da pestga 1 ( Vorderrhein), 3 ( Landquart, Landwasser, Alvra), 4 ( En, Maira), 5 ( En, Rom), 6 ( Poschiavino) e 7 ( Moesa, Rain posteriur, Valrag) èsi er pussaivel da da pajar cun MaestroCard u cun PostCard ( naginas cartas da credit). 
En il fegl uffizial dal chantun Grischun dals 28 da mars 2013 e sin la pagina d' internet da l' uffizi da chatscha e pestga http://www.jagd-fischerei.gr.ch èn publitgadas per ils singuls districts da pestga ils lieus, ils termins sco er las premissas per pudair retrair ina patenta. 
Sche terzas persunas vulan retrair patentas per persunas cun domicil en il chantun Grischun, ston ellas preschentar in attest da domicil persunal da questas persunas. 
Formulars correspundents pon vegnir chargiads giu da la pagina d' internet da l' uffizi da chatscha e pestga. En cas ch' ina persuna fa ina dumonda en scrit per retrair ina patenta, sto ella medemamain agiuntar in attest da domicil. 
Buna pestga! 
Event da &quot;trampolin&quot; GR – regiun attractiva, patruns attractivs
Ils 19 d' avrigl ha lieu l' event da " trampolin " GR 2013, in' occurrenza da carriera extraordinaria per studentas e students sco er per interpresas: Cun agid da lavuratoris decentrals che sa chattan tar las interpresas sezzas sco er cun agid da stans d' infurmaziun centrals augmentan las interpresas dal chantun Grischun tar las studentas e tar ils students lur reputaziun sco patrunas attractivas. 
Las studentas ed ils students che sa participeschan a l' event profiteschan d' infurmaziuns davart praticums, davart lavurs da bachelor u da master, davart programs per persunas en scolaziun sco er davart plazzas d' access. 
Cumbat per persunal spezialisà e da cader 
Pervia da l' academisaziun actuala tar l' occupaziun da las plazzas sco er pervia da la midada demografica resulta tar las interpresas in cumbat pli e pli dir per persunal spezialisà e da cader cun las qualificaziuns necessarias. 
Da quest cumbat sto mintga interpresa s' occupar baud u tard. 
Tgi che ignorescha questa midada, vegn surpassà da la concurrenza. 
Per quest motiv han l' uffizi per economia e turissem, l' uffizi per la furmaziun media-superiura sco er la scola auta da tecnica ed economia ( SATE) a Cuira incumbensà gia per l' otgavla giada la together SA d' organisar l' event da " trampolin ". 
Quest event, che vegn cofinanzià da la banca chantunala grischuna sco sponsura principala, pussibilitescha a las interpresas da sa francar sco patrunas attractivas en ils chaus da las studentas e dals students sco er da las absolventas e dals absolvents da differents studis da scolas autas professiunalas ed universitaras. 
Las suandantas 11 interpresas sa participeschan a l' event da " trampolin " GR 2013: 
Academia Raetica 
Ems-Chemie SA 
Georg Fischer Kunststoffarmaturen SA 
Banca chantunala grischuna 
Gritec SA 
Hamilton Medical SA 
Inventx SA 
Trumpf Grüsch SA 
VZ VermögensZentrum SA 
Wenzel Metromec SA 
Wittenstein SA 
Contacts pli profunds tras la lavur cuminaivla 
En il center dals events da " trampolin " stat la lavur cuminaivla en lavuratoris, nua che las interpresas preschentan ina sfida actuala da lur lavur quotidiana ad ina gruppa da studentas e students. 
Ensemen vegnan lura elavuradas propostas da soluziun innovativas. Las studentas ed ils students pon uschia dar in sguard unic davos las culissas d' ina interpresa. 
Pli tard, als stans d' infurmaziun, pon las interpresas mussar en in' atmosfera lucca lur perspectivas da carriera per las studentas ed ils students e stabilir contacts persunals e duraivels cun lavurantas e lavurants pussaivels. 
Ins po anc s' annunziar 
L' event da. 
Il chantun ha exequì la cumpra da las aczias da la Repower
Suenter che tut las permissiuns necessarias dal dretg da concurrenza han pudì vegnir concedidas, ha il chantun Grischun cumprà ils 28 da mars 2013 da l' Alpiq la mesadad da las aczias da la Repower, sco quai ch' el aveva annunzià il december 2012. 
Uschia èn il chantun Grischun e l' Axpo participads cun 58,3% resp. cun 33,7% vi da l' interpresa d' energia Repower. 
Ils dus acziunaris principals, che furman er vinavant ina gruppa d' acziunaris, na vulan betg laschar duraivlamain las aczias cumpradas en lur portafegls, mabain transferir la gronda part da quellas a curta fin a media vista ad in nov partenari strategic ( acziunari substitutiv). 
Ina part dal pachet d' aczias ch' il chantun ha cumprà duai plinavant ir en in batschigl separà dal chantun e da las vischnancas. Quai per augmentar la creaziun da valur or da la forza idraulica per la communitad grischuna. 
Il chantun vegn a far tant pli svelt ils scleriments necessaris per crear ina structura da participaziun adattada a favur da las vischnancas grischun e dal chantun. 
La fundaziun Stavros S. Niarchos conceda contribuziuns
Il cussegl da fundaziun da la fundaziun Stavros S. Niarchos ha examinà er quest onn las dumondas da contribuziun per projects dals secturs cultura, scienza e fatgs socials. 
Bundant 60 projects vegnan sustegnids cun ina contribuziun finanziala. 
La fundaziun Stavros S. Niarchos ch' è vegnida fundada l' onn 2000 ha l' intent da sustegnair mintga onn finanzialmain projects culturals, scientifics e socials en il chantun Grischun sco er instituziuns grischunas che s' engaschan sin quest champ. 
Il cussegl da fundaziun sa cumpona da Philip Niarchos ( president), da Spyros Niarchos, d' Alois Jurt, advocat, da Barbara Janom Steiner, cussegliera guvernativa dal chantun Grischun, e da Barbara Gabrielli, manadra da l' uffizi da cultura dal Grischun. 
Il cussegl da fundaziun sa scuntra mintgamai la primavaira per tractar las dumondas da projects. 
Er per la sesida da quest onn èn puspè vegnids inoltrads numerus projects interessants ed innovativs da tut las regiuns dal chantun Grischun. 
Grazia al grond engaschament da la famiglia Niarchos han pudì vegnir sustegnids cun ina contribuziun finanziala 64 projects da las totalmain 147 dumondas. 
Quellas derivan oravant tut dals secturs musica, teater, art figurativ ed intermediaziun da la cultura. 
La fundaziun Stavros S. Niarchos ha ina gronda impurtanza per il chantun Grischun. Cun ses agid pon numnadamain vegnir promovids supplementarmain projects da gronda valur en il chantun. 
Studi rumantsch resta mantegnì a l'universitad da Friburg
En il rom d' ina pitschna ceremonia han suttascrit oz a Cuira il cusseglier guvernativ dal Grischun Martin Jäger, la cussegliera guvernativa da Friburg Isabelle Chassot, il rectur da l' universitad da Friburg, Guido Vergauwen, ed il rectur da la scola auta da pedagogia dal Grischun, Johannes Flury, dus contracts davart ina professura per rumantsch a l' universitad da Friburg. 
Il pensiunament da professer Georges Darms, titular da la professura per la lingua e cultura rumantscha a l' universitad da Friburg, sco er il pensiunament che sa mussa da ses collega a l' universitad da Turitg, professer Clà Riatsch, han chaschunà discussiuns en la cuminanza linguistica rumantscha davart il mantegniment da la retoromanistica sco rom universitar independent. 
Il departament d' educaziun, cultura e protecziun da l' ambient dal chantun Grischun ( DECA) ha gia incumbensà l' atun 2011 la Lia rumantscha da fundar ina gruppa da lavur. 
Communablamain cun las universitads da Friburg e da Turitg sco er cun las scolas autas da pedagogia da Turitg, da Son Gagl e dal Grischun èn vegnidas elavuradas recumandaziuns per mauns dal departament. 
Sin basa da las enconuschientschas da la gruppa da lavur èn sa cunvegnids ils chantuns Friburg ed il Grischun sco er l' universitad da Friburg e la scola auta da pedagogia dal Grischun sin dus contracts davart ina professura per rumantsch a l' universitad da Friburg. 
Las convenziuns han la finamira da garantir a lunga vista la scolaziun universitara ( studis da bachelor, da master e da doctorat) en rumantsch sco er la collavuraziun tranter l' universitad da Friburg e la scola auta da pedagogia dal Grischun en la scolaziun, en la furmaziun supplementara sco er en la perscrutaziun ed en il svilup. 
Plinavant vegn integrà anc pli fitg l' institut da plurilinguitad da Friburg. 
Las convenziuns èn ina part integrala d' ina strategia surordinada. 
En il futur vul ins evitar duplicitads tranter ils instituts e tegnair quint dal pitschen dumber da studentas e students da rumantsch en l' entira Svizra. 
Entant che l' universitad da Turitg metta vinavant la litteratura rumantscha en il center, sa deditgescha la professura a Friburg a temas linguistics e didactics sco er a dumondas da la plurilinguitad. 
Questas experientschas fatgas tar la coordinaziun da la scolaziun academica tar il rumantsch pudessan servir in di er sco basa per elavurar ina strategia generala per il talian. 
Inaugurà nov center administrativ regiunal a Tavau
A Tavau è oz vegnì avert uffizialmain il nov center administrativ regiunal dal chantun Grischun. 
Patruna da construcziun è la societad simpla Mainstation. 
Ella ha planisà e construì l' edifizi nov entaifer dus onns. 
Diesch posts da servetsch chantunals cun circa 60 plazzas da lavur èn da nov concentrads en in lieu. 
La strategia chantunala d' immobiglias prevesa en tut il Grischun tut en tut nov centers regiunals en lieus che furman gia ussa centers administrativs. 
Ils emprims centers a Glion, Roveredo e Tusaun èn gia en funcziun ed èn sa cumprovads en la pratica. 
A Scuol è previsa l' avertura il november 2014 ed a Landquart l' onn 2015. 
Alura suondan ils centers a Puschlav, a Samedan ed a Cuira. 
A Tavau èn ils diesch posts da servetsch chantunals, ch' eran sparpagliads en set differents lieus, vegnids concentrads en in nov edifizi d' administraziun cun var 60 plazzas da lavur. 
I sa tracta dal center regiunal per intermediaziun da lavur CIL, dal servetsch psicologic da scola, da l' autoritad per la protecziun d' uffants e da creschids APUC, da l' uffizi da stimaziun, da l' uffizi per la segirezza da victualias e per la sanadad d' animals, da l' inspecturat da scola e da scolina district Val dal Rain-Partenz-Tavau, da la cussegliaziun da professiun, da studi e da carriera cun il center d' infurmaziun professiunala CIP, da l' uffizi da la AI, da la procura publica sco er da la polizia chantunala. 
Grazia a la reuniun pon vegnir tratgas a niz sinergias impurtantas e spargnads custs. 
Edifizi d' administraziun nov e modern 
Il nov edifizi sa chatta directamain sper la staziun da Tavau Plaz a la Talstrasse 2A / 2B / 2C. 
La Viafier retica SA ha mess a disposiziun in bain immobigliar en il dretg da construcziun. 
La construcziun e la finanziaziun è succedida tras la societad simpla Mainstation che sa cumpona da las duas firmas Zindel SA, Cuira e Sprecher Schneider Architektur SA, Tavau. 
Il chantun ha retratg sias localitads sin l' emprim e sin il segund plaunterren il cumenzament da mars. 
Sin il plaun sura sa chatta ina fatschenta da vendita e sin ils ulteriurs plauns sura abitaziuns. 
Il stabiliment sa distingua tras ina moda da construcziun funcziunala e persistenta e tras ina furma cumpacta. 
La purschida da localitads da lavur che correspunda als basegns, l' avertura optimala sco er l' observaziun da grondas pretensiuns a la qualitad da la construcziun d' edifizis cun mirs exteriurs ch' èn isolads bain e cun la moda ecologica da construir ( standard da Minergie-P®) furman la basa per in edifizi administrativ effizient e progressiv. 
Grazia a l' engaschament ed a la collavuraziun excellenta tranter la patruna da construcziun, ils utilisaders, ils planisaders, las interpresas e la Viafier retica SA han pudì vegnir cuntanschidas las finamiras dal project tant en quai che reguarda la qualitad, ils custs sco er ils termins. 
Di da las portas avertas: venderdi, ils 12 d' avrigl 2013, vegn il center ad esser accessibel a la publicitad interessada, e quai da las 15.00 fin las 19.30. A las 17.00 suna la musica da polizia dal Grischun sin la plazza davant l' edifizi. 
/DE/Medien/Mitteilungen/MMStaka/Dokumente2013/RVZ% 20Davos_Tag_Tuer.pdf 
Mess en funcziun la chascharia sanada al Plantahof
Il center da furmaziun e cussegliaziun agricula Plantahof a Landquart dispona da nov d' ina chascharia sanada cumplettamain. 
Grazia ad indrizis da chascharia moderns pon la scolaziun e la producziun al Plantahof vegnir meglieradas vinavant. 
Il center da furmaziun e cussegliaziun agricula Plantahof a Landquart vegn manà sco manaschi certifitgà ISO cun ina incarica da prestaziun e cun in preventiv global ed el giauda ina stima che tanscha lunsch sur il cunfin dal chantun ora. 
Cunzunt las allevaturas ed ils allevaturs d' animals sco er las possessuras ed ils possessurs da muaglia da l' entira Svizra e da l' exteriur germanofon apprezieschan la tradiziun da seminaris da furmaziun supplementara, d' experiments pratics innovativs e d' ina tratga da muvel d' auta qualitad dal Plantahof. 
Ma er la scolaziuns da pura e da pur che vegnan purschidas valan sin plaun naziunal sco modernas, variadas e pretensiusas. 
Lavurs da sanaziun tenor MINERGIE 
La chascharia dal Plantahof è vegnida construida l' onn 1957 da l' architect G. Schäfer, Cuira. 
Suenter passa 50 onns d' utilisaziun intensiva ha l' edifizi gì in basegn da sanaziun che correspunda a sia vegliadetgna. 
Entaifer 7 mais èn vegnids sanads ils mirs exteriurs ed ils indrizs da la tecnica da chasa tenor il standard da MINERGIE per var 1,7 milliuns francs, quai sut la direcziun da Marcel Liesch, architect, Cuira. 
Per ils mantels da la fatschada èn vegnidas duvradas schlondas da laresch. 
Ils indrizis da la chascharia èn vegnids adattads al standard tecnic actual, ils andaments da manaschi èn vegnids optimads, ed igl èn vegnids construids access tenor ils basegns da persunas cun impediments. 
Las grondas fanestras porschan da nov a las visitadras ed als visitaders ina invista en la producziun al plaunterren, nua che sa chattan la chascharia, la producziun da spezialitads sco er il labor da culturas. 
Al plaun sutterran sa chattan las localitads da deposit, al plaun sura ils biros e las abitaziuns da persunal. 
Tras la sanaziun exemplarica da l' edifici e dal manaschi da la chascharia vegn rinforzada vinavant la preschientscha dal Plantahof. 
Augmentada purschida da scolaziun e da products 
Ils indrizs moderns pussibiliteschan al center da furmaziun e cussegliaziun agricula da realisar confurm al temp e da meglierar vinavant la scolaziun da signunas e signuns d' alp sco er da las puras e dals purs ch' elavureschan latg. 
Ultra da quai serva la chascharia renovada a la raffinaziun dal latg dal manaschi per far spezialitads per il negozi sin il bain puril e per il center da dietas. 
Ultra da la producziun da products enconuschents duain er vegnir creadas novas ideas per il martgà. 
La sonda, ils 26 d' october 2013, a partir da las 10.00 ( di dal Plantahof), ha lieu in di da las portas avertas. 
Communicaziun da la regenza dals 11 d'avrigl 2013
La regenza grischuna garantescha la cussegliaziun e l' infurmaziun da victimas d' anteriuras mesiras repressivas per motivs da provediment. 
Plinavant ha la regenza deliberà var 27,8 milliuns francs per lavurs da construcziun sin la rait da vias dal Grischun. 
Occurrenza commemorativa ed agid per las victimas d' anteriuras arbitrariadads da las autoritads 
Oz, ils 11 d' avrigl 2013, ha lieu a Berna in' occurrenza commemorativa naziunala cun la cussegliera federala Simonetta Sommaruga per las victimas d' anteriuras mesiras repressivas per motivs da provediment sco er d' anteriurs plazzaments en terzas famiglias. 
Envidads èn uffants plazzads pli baud en terzas famiglias u en chasas d' uffants, persunas internadas tras las autoritads, persunas sterilisadas sfurzadamain sco er autras victimas da mesiras repressivas per motivs da provediment. 
La confederaziun, ils chantuns, las citads e las vischnancas, las baselgias chantunalas, l' uniun purila svizra e represchentanzas d' instituziuns da chasas d' uffants vulessan prestar uschia ina contribuziun per renconuscher las circumstanzas difficilas, en las qualas las persunas pertutgadas èn creschidas si. 
Ultra da questa occurrenza commemorativa duain las victimas er survegnir in agid concret. 
La regenza grischuna beneventa l' elavuraziun dal tema e las stentas da la confederaziun per reabilitar las persunas pertutgadas. 
Sco quai che la suprastanza da la conferenza da las directuras e dals directurs chantunals dals affars socials recumonda, vegn nominà er en il chantun Grischun in post da contact per victimas da mesiras repressivas per motivs da provediment, e las persunas pertutgadas survegnan sustegn per prender invista da las actas da quel temp. 
Sin conclus da la regenza vegn l' uffizi dal servetsch social chantunal ( post da cussegliaziun per l' agid a victimas, tel. 081'257'31'50, e-mail: opferhilfe@soa.gr.ch) designà sco post da consultaziun uffizial per dumondas en connex cun mesiras repressivas per motivs da provediment da pli baud e cun anteriurs plazzaments en terzas famiglias. 
L' archiv dal stadi dal Grischun gida las persunas pertutgadas a tschertgar actas ed a prender invista da talas ( tel. 081 257 28 03, e-mail: info@sag.gr.ch). 
La pratica da las uschenumnadas mesiras repressivas per motivs da provediment e dals uschenumnads plazzaments en terzas famiglias era usitada en Svizra fin en ils onns 80 dal 20avel tschientaner. 
Umans che na correspundevan betg a las ideas da las valurs socialas e moralas da quel temp pudevan – sin ordinaziun da las autoritads administrativas – vegnir internads, vul dir mess en instituziuns serradas, ubain vegnir plazzads en terzas famiglias u en chasas d' uffants. 
Er aborts sfurzads e sterilisaziuns sfurzadas sco er adopziuns sfurzadas èn vegnidas ordinadas. 
Davart il dumber da persunas che han stuì subir mesiras repressivas per motivs da provediment u plazzaments en terzas famiglias en il chantun Grischun n' èn avant maun naginas datas. 
Dapli infurmaziuns sin http://www.fuersorgerischezwangsmassnahmen.ch 
Elecziuns da la regenza e dal cussegl grond ils 18 da matg 2014 
La regenza ha fixà il termin per las elecziuns da la regenza e dal cussegl grond da l' onn 2014. 
Las elecziuns da renovaziun da la regenza han lieu dumengia, ils 18 da matg 2014, per la perioda d' uffizi dal 1. da schaner 2015 fin ils 31 da december 2018. 
Il medem di han er lieu las elecziuns dal cussegl grond per la perioda d' uffizi da l' emprim di da la sessiun d' avust 2014 fin al cumenzament da la sessiun d' avust 2018. 
In eventual segund scrutini per las elecziuns da la regenza e dal cussegl grond vegn fixà per dumengia, ils 15 da zercladur 2014. 
La repartiziun dals sezs dal cussegl grond sin ils circuls vegn la regenza previsiblamain a concluder il settember 2013. 
En consequenza da la refurma chantunala dal territori n' han las elecziuns da las autoritads cirquitalas da princip betg pli lieu, perquai che la perioda d' uffizi da las autoritads cirquitalas ( presidentas e presidents cirquitals sco er substituziuns) è vegnida prolungada e finescha la fin da l' onn 2014. 
In' excepziun furman quels circuls che adempleschan incumbensas delegadas da las vischnancas e che restan corporaziuns da dretg public fin la fin da l' onn 2016. 
Tge circuls che appartegnan alura definitivamain a questa categoria e che ston perquai realisar elecziuns da renovaziun per las autoritads cirquitalas per la perioda d' uffizi dal 1. d' avust 2014 fin ils 31 da december 2016, n' è betg anc cler. 
La scola da talents Surselva po vegnir manada vinavant 
A la scola da talents Surselva a Glion vegn concedida la permissiun per cuntinuar cun il manaschi da scola. 
Tenor la nova lescha da scola ( a partir da l' avust 2013) dovran las instituziuns ch' èn responsablas per la scola ina permissiun da la regenza per manar classas da talents. 
Fin ussa è la scola da talents Surselva vegnida manada sco soluziun speziala cun l' approvaziun da l' inspecturat districtual. 
La scola sin il stgalim secundar I pussibilitescha ina promoziun speziala d' uffants cun talents sportivs u artistics. 
Ella ha avert sias portas l' avust 2009. 
" Bike to Work " er quest onn 
L' administraziun chantunala sa participescha l' onn 2013 danovamain a l' acziun " Bike to Work " da la Pro velo Svizra. 
L' uffizi da sanadad realisescha l' acziun en il rom dal program " grischun en moviment ". 
Tras questa acziun vegnan las collavuraturas ed ils collavuraturs intimads da sa participar ad in' equipa da quatter e da s' obligar da prender il velo per ir a lavurar, e quai durant almain la mesadad dals dis da lavur dal mais da zercladur. 
Pussaivla è er ina cumbinaziun tranter traffic public e velo. 
Il zercladur 2012 han 73 equipas da l' administraziun chantunala cun stgars 300 participantas e participants fatg tut en tut var 32'000 kilometers. 
Da vischnancas e da regiuns 
Domat: La revisiun parziala da la planisaziun locala da la vischnanca da Domat, ch' è vegnida concludida ils 17 da zercladur 2012, vegn approvada. 
I sa tracta da la fasa 2 da la revisiun totala da la planisaziun locala. 
Tar singuls meds da planisaziun èn vegnidas fatgas resalvas. 
La procedura d' approvaziun per l' engrondiment da la zona d' industria A en il territori sid da la Ems Chemie SA vegn sistida, fin che la permissiun da runcar correspundenta è avant maun. 
Breil: La revisiun parziala da la planisaziun locala da la vischnanca da Breil, ch' è vegnida concludida ils 30 da november 2012, vegn approvada. 
Cun ils meds da planisaziun vegnan enzonadas parcellas en la fracziun da Danis per projects da construcziun. 
Alvaschagn / Grischun central: L' adattaziun dal plan directiv regiunal " Concept per l' explotaziun e la reutilisaziun da material, chava da crappa Frasteals, vischnanca d' Alvaschagn ", che la corporaziun regiunala Grischun central ha concludì ils 22 da november 2012, vegn approvada. 
Tras l' adattaziun vegnan stgaffidas en il plan directiv las premissas per reactivar ed engrondir in' anteriura chava da crappa en il territori da Frasteals ( Alvaschagn). 
Circul da Belfort: La revisiun parziala da la constituziun dal circul da Belfort dals 3 da mars 2013 vegn approvada. 
Il motiv per la revisiun parziala è stada la refurma chantunala dal territori. 
Projects da vias 
La regenza ha approvà 27'772'000 francs per lavurs da construcziun sin ils suandants trajects: 
- via da Val S. Pieder: lavurs d' impressari, renovaziun dal traject, Mulin da Pitasch – Bogn da Peiden 
- via dal Meir: lavurs d' impressari e da cuvrida, tunnel d' Alvaschagn – Casti 
- via da Samignun: lavurs d' impressari e da cuvrida, Laubtal – Mulin da Spiss 
- via dal Güglia: lavurs d' impressari, correcziun da la via, Stettli – Parpan 
- via dal pass dal Fuorn: lavurs d' impressari, correcziun da la via, Zernez – Ova dal Sagl 
- via da Surin: lavurs d' impressari, punt dal Glogn – Surin 
- via sursilvana: lavurs d' impressari, correcziun da la via, Rabius – Sumvitg 
- via sursilvana: lavurs da cuvrida, correcziun da la via, Trin Mulin – Felsbach 
- via da la Lumnezia: lavurs d' impressari, reparaziun da la drenascha, traject Uresa – Plaun da Pors 
- via da la Lumnezia: lavurs da cuvrida, Glion – Vrin incl. vias lateralas 
- via da Breil: lavurs d' impressari, Dardin – Breil 
- via da Claustra: lavurs d' impressari e da cuvrida, Claustra Vitg 2013, aual da Schlappin – Rüefa 
- A28, via naziunala Partenz: industria secundara da construcziun ( portas da metal), sviament da Küblis 
- A28, via naziunala Partenz: mesiraziun da l' entir project dal sviament da Saas, Trun – Pagrüeg 
- via d' Avras: lavurs d' impressari, galaria Davains 1 – Calantgil 
- via d' Engiadina: lavurs d' impressari e da cuvrida, Plan d' En – Chavrigls 
- via da Scharàns: lavurs da cuvrida, aual da Clusa – Scharàns 
- via sursilvana da la vart dretga dal Rain: lavurs d' impressari e da cuvrida, Valendau – Rütland 
- via dal Lucmagn: lavurs d' impressari, galaria Val da Crusch – Platta 
Plinavant ha la regenza approvà in project da la vischnanca da Valsot per construir ina fermada per il traffic public ( terminal da bus) sper la via d' Engiadina a Martina. 
Als custs vegn pajada ina contribuziun da maximalmain 153'234 francs. 
Projects regiunals per contribuziuns federalas a favur da la qualitad da la cuntrada
Ils purs grischuns duain pudair profitar a partir da l' onn 2014 da novas contribuziuns federalas a favur da la qualitad da la cuntrada. 
Sin iniziativa dal chantun e da l' uniun purila grischuna vegnan elavurads projects regiunals per mantegnair e promover las cuntradas cultivadas. 
Ils projects vegnan accumpagnads d' ina gruppa directiva ch' è vegnida nominada da la regenza. 
Cun la politica agrara 2014 – 2017 vegn sviluppà vinavant il sistem dals pajaments directs da la confederaziun. 
Prendids en mira vegnan in pli grond effect ed ina pli gronda efficacitad. 
I vegnan stgaffids instruments da pajaments directs che pon vegnir duvrads cun cleras finamiras e prestaziuns. 
In nov instrument per mantegnair, promover e sviluppar vinavant las cuntradas cultivadas multifaras èn contribuziuns a favur da la qualitad da la cuntrada. 
Latiers tutgan per exempel cuntradas da terrassas, chastagners, curtins da pumera u sistems da sauar. 
Il chantun Grischun ha collavurà tar l' elavuraziun da quest nov instrument sin plaun federal e prepara ussa la via, uschia ch' ils purs grischuns pon profitar gia dal cumenzament da contribuziuns a favur da la qualitad da la cuntrada. 
La regenza ha approvà in concept per realisar la mesira da la qualitad da la cuntrada en il Grischun. 
La finamira è d' elavurar quest onn projects regiunals che pon vegnir inoltrads il cumenzament da l' onn 2014 a la confederaziun per la permissiun. 
Cunquai ch' i sa tracta tar las contribuziuns a favur da la qualitad da la cuntrada d' ina mesira dal pajament direct regiunalisada, sto quella vegnir planisada e realisada tras instituziuns responsablas regiunalas. 
Il concept persequitescha in princip d' organisaziun cun plirs stgalims ch' è francà en las regiuns. 
Las lavurs en las regiuns vegnan accumpagnadas e coordinadas d' ina gruppa directiva dal chantun sut la direcziun da l' uffizi d' agricultura e da geoinfurmaziun. 
La gruppa directiva è responsabla per las lavurs preliminaras, nua ch' i vegnan fundadas gruppas da project. 
Quellas vegnan da lur vart subordinadas a las instituziuns responsablas regiunalas che pon per exempel consister da represchentants d' uniuns purilas, da parcs e da corporaziuns regiunalas. 
Cun las puras ed ils purs vegnan las prestaziuns la finala regladas en contracts ed indemnisadas tras contribuziuns a favur da la qualitad da la cuntrada a partir da la fin da l' onn 2014. 
Var 12 milliuns francs per onn 
Per il cumenzament da la mesira da la qualitad da la cuntrada en il Grischun ha la regenza deliberà ina contribuziun chantunala da 474'000 francs. 
La confederaziun sa participescha cun 790 000 francs. 
Las contribuziuns futuras als manaschis purils per la qualitad da la cuntrada vegnan surpigliadas a 90 pertschient da la confederaziun ed a 10 pertschient dal chantun. 
I vegn quintà cun ina summa da contribuziuns annuala a favur da l' agricultura grischuna da tut en tut var 12 milliuns francs. 
Tras ils projects vegnan mantegnidas e promovidas las cuntradas cultivadas multifaras cun lur particularitads regiunalas specificas en il chantun. 
Ils projects vegnan lantschads en las regiuns cun la cooperaziun democratica da tut las persunas pertutgadas. 
Puras e purs, la populaziun sco er represchentantas e represchentants da secturs locals impurtants ( guaud, chatscha e pestga, planisaziun dal territori, turissem e.u.v.) vegnan integrads en l' elavuraziun. 
Il concept general sur l' entir chantun promova la finala il barat tranter las regiuns ed il niz da sinergias. 
&quot;PesCHs&quot; - Nova exposiziun speziala en il museum da la natira dal Grischun
Dals 12 d' avrigl fin ils 29 da settember 2013 mussa il museum da la natira dal Grischun in' exposiziun speziala davart la fauna da peschs da la Svizra. 
Las visitadras ed ils visitaders pon sfunsar en il mund subaquatic fascinant e sa laschar purtar tras ils differents spazis da viver dals peschs, e quai davent da l' aual da muntogna fin en la mar. 
Ina impressiun da l' exposiziun dat in nov video da la chanzlia chantunala dal Grischun sut /. 
Cun ina vernissascha publica, ils 11 d' avrigl 2013, avra il museum da la natira dal Grischun ina nova exposiziun speziala " PesCHs ". En la nova exposiziun speziala en il museum da la natira dal Grischun hai l' emprim ina giada num trair flad: Ensemen cun ils " pesCHs " sfunsan las visitadras ed ils visitaders en il mund subacquatic fascinant da la Svizra. 
In' exposiziun viva e per part decorada cun in premi internaziunal preschenta passa 50 spezias da peschs da la Svizra en lur spazi da viver respectiv. 
La frilla e la lampedra pitschna pauc enconuschenta nodan ensemen en l' aual da muntogna, il glischun, il scardun e la blicca sa zuppan en la channa, las spezias da peschs cun colurs discretas sco il silur, la lota e las bramas vivan en il funs dal lai. 
Ils preparats ch' èn vegnids producids cun grond quità èn il punct culminant da questa exposiziun ch' è vegnida realisada dal museum da la natira da Soloturn. 
Els vegnan accumpagnads da numerus elements ludics sco in gieu davart la migraziun dal salmun, che dovra ina gronda sensibilitad per arrivar tar las plazzas da fregar, ubain ina chascha cun vuschs da peschs che metta en evidenza che peschs n' èn betg simplamain mits. 
Il grond pesch da la paraula « Wuhubari» metta a disposiziun spezialitads per l' entira famiglia ed è in punct culminant en spezial per ils giasts giuvens dal museum. 
La finala pon las pestgadras ed ils pestgaders versads e futurs bitschar la ritscha gist tuttina sco las autras visitadras ed ils auters visitaders. 
La vernissascha publica da l' exposiziun ha lieu oz, gievgia, ils 11 d' avrigl 2013, a las 19.15 en la sala Brandis sper il museum da la natira. 
Communicaziun da la regenza dals 18 d'avrigl 2013
La regenza grischuna ha approvà in nov concept da scolaziun da l' Academia Engiadina che permetta da cumbinar meglier la scola ed il sport. 
Ultra da quai è ella sa fatschentada cun differentas fatschentas da vischnancas e da regiuns. 
L' Academia Engiadina po prolungar il temp da scola per sportistas e sportists 
La regenza ha dà a l' Academia Engiadina a Samedan la permissiun per in nov concept da scolaziun per pudair prolungar per in onn il temp da scola al gimnasi ed a la scola media spezialisada cun ils champs professiunals sanadad e pedagogia. 
La purschida cumenza cun l' onn da scola 2013/2014 e sa drizza a scolaras ed a scolars dal gimnasi e da la scola media spezialisada da l' Academia Engiadina che vulan cumbinar optimalmain la scola ed il sport en las spartas passlung, biatlon e sigl cun skis. 
La prolungaziun da la scolaziun sa basa sin il concept ch' ils dus ultims onns da scola vegnan prolungads da dus a trais onns tras spustaments en la tavla da lecziuns. 
Tar las dotaziuns totalas da las lecziuns e tar ils cuntegns d' instrucziun na datti dentant naginas midadas. 
La scola decida sco ultima instanza davart entradas en il program da trais onns. 
Per il chantun na resultan nagins custs supplementars. 
La prolungaziun da la scolaziun duai pussibilitar a sportistas ed a sportists da prestaziun da cuntanscher lur finamiras sportivas senza stuair acceptar deficits tar l' acquist d' ina vasta furmaziun generala. 
La purschida è ina cumplettaziun da las scolas medias da sport e da musica existentas en il chantun. 
Il concept a la scola media spezialisada da l' Academia Engiadina vegn approvà provisoricamain cun la resalva ch' ils diploms survegnian anc la renconuschientscha mancanta da la conferenza svizra dals directurs chantunals da l' educaziun publica ( CDEP). 
Abolì il referendum extraordinari da las autoritads per il 1. da matg 2013 
Ils 3 da mars 2013 ha il suveran grischun acceptà ina revisiun da l' art. 16 cifra 6 da la constituziun chantunala, cun la quala il referendum extraordinari da las autoritads è vegnì abolì. 
Sin conclus da la regenza vegn la revisiun parziala da la constituziun chantunala, ch' è vegnida approvada dal pievel, messa en vigur per il 1. da matg 2013. 
Da vischnancas e da regiuns 
Churwalden: A la vischnanca da Churwalden vegn garantida ina contribuziun da maximalmain 691'775 francs per il project da colliaziun cun la serenera a Cuira. 
Suenter ch' il conduct da colliaziun è mess en funcziun, vegn demontada la serenera existenta Parzutt da la vischnanca da Churwalden. Questa serenera è ussa antiquada. 
La vischnanca ha approvà il project da colliaziun en ina decisiun da princip dals 25 da mars 2011. 
Mundaun: A la vischnanca da Mundaun vegn garantida ina contribuziun chantunala da maximalmain 155'000 francs als custs per construir la via champestra nr. 1, Surcuolm-Bündner Rigi, 2. part. Quai cun resalva d' ina contribuziun federala. 
Alvagni: La revisiun parziala da la constituziun communala da la vischnanca d' Alvagni dals 22 da mars 2013 vegn approvada. 
Circul d' Engiadin' ota: Las revisiuns parzialas da la constituziun dal circul d' Engiadin' ota dals 30 da november 2008, dals 13 da zercladur 2010, dals 17 da zercladur 2012 e dals 23 da settember 2012 vegnan approvadas. 
Tras las revisiuns èn vegnidas extendidas las disposiziuns davart las incumbensas dal circul sco corporaziun regiunala. 
Projects da vias 
La regenza ha approvà 9,41 milliuns francs per lavurs da construcziun sin ils suandants trajects: 
- via da l' Alvra: lavurs d' impressari, Preda – Palpuogna 
- via dal Bernina: lavurs da cuvrida, Palü Granda – La Rösa 
- via da Calanca: lavurs d' impressari, Grono – Pianecc 
- via da Calanca: lavurs d' impressari, Molina – access da Buseno 
- via da la Chlus: lavurs da cuvrida, Grüsch – Fuchsenwinkel 
- via taliana: lavurs d' impressari, Malabarba – Viganaia 
- via da Jenins: lavurs d' impressari e da cuvrida, Teilerrüfi – plazza da parcar Chrützli 
- via dal Lucmagn: lavurs da cuvrida sin il traject Curaglia – Platta 
- via dal Malögia: lavurs da cuvrida en il vitg da Malögia 
- via sursilvana da la vart dretga dal Rain: lavurs d' impressari, punt da la chavorgia da Versomi – Chera 
&quot;Bluzger. Taler. Grossi.&quot; – Istorgia grischuna da la munaida e dals daners
La nova exposiziun speziala dal museum retic a Cuira sa fatschenta cun l' istorgia grischuna da la munaida e dals daners. 
L' exposiziun dura dals 19 d' avrigl fin il 1. da settember 2013. 
Ina impressiun da l' exposiziun dat in nov video da la chanzlia chantunala dal Grischun sut /. 
Tge munaida sclingiva en las bursas dals Grischuns? 
Tge pudevan ins cumprar cun quai? 
Tgi batteva questa munaida? 
Co vegniva ella producida? 
L' exposiziun speziala mussa l' istorgia cumplexa da la munaida e dals daners en il Grischun. 
Numerusas munaidas dal Grischun e numerus buls en reliev or da la collecziun dal museum retic sco er funtaunas en scrit illustreschan l' activitad dals 10 battiders da munaida. 
Er la munaidaria da Cuira che n' è strusch vegnida perscrutada enfin ussa tradescha sias secretezzas. 
Ina gronda quantitad da chats mussa tge munaidas che sa chattavan en ils scrigns ed en las bursas da la populaziun grischuna. 
Ultra da quai s' occupa l' exposiziun da la circulaziun dals daners, dals decrets e da las refurmas da la munaida sco er dals pretschs e dals salaris e natiralmain er dals cumplots dubius areguard munaida nauscha e faussa. 
Battend cun agen maun in rap da Cuira sa cumplettescha l' invista en quest toc fascinant da l' istorgia dal mintgadi per las visitadras e per ils visitaders. 
Il program accumpagnant tar l' exposiziun speziala cuntegna ina vasta paletta d' occurrenzas davart munaida e daners: da guids publics, d' ateliers da munaida per uffants e d' in lavuratori da batter munaida fin ad in' excursiun tras l' istorgia da munaida da Cuira. 
La vernissascha publica da l' exposiziun ha lieu oz, gievgia, ils 18 d' avrigl 2013, a las 18.00. 
Sin ils edifizis dal chantun daventi pussaivel da producir electricitad solara
Ils edifizis dal chantun duain pudair vegnir duvrads per producir electricitad solara. 
La regenza grischuna propona da dar liber a terzas persunas surfatschas da tetg adattadas. 
Il chantun Grischun pussibilitescha a terzas persunas da duvrar surfatschas da tetg d' edifizis dal chantun per producir electricitad solara. 
La regenza ha prendì enconuschientscha d' ina valitaziun dal potenzial ed ha decidì da dar liber il diever. 
Tenor il studi da l' uffizi d' energia e da traffic vegnan var 50 edifizis dal chantun en dumonda per la producziun d' electricitad tras indrizs fotovoltaics. 
Tut en tut pudess vegnir messa a disposiziun ina surfatscha da tetg brutta da 17'600 meters quadrat. 
Igl è vegnì eruì in potenzial annual da producziun d' electricitad da totalmain 1,3 milliuns uras da kilowatt, quai che correspunda circa a l' electricitad che 260 chasadas dovran en in onn. 
La prestaziun installada da la surfatscha totala da las cellas solaras, che han ina dimensiun da 9700 meters quadrat ( surfatscha dals moduls), importass var 1,4 megawatts. 
L' uffizi da construcziun auta dal Grischun fa contracts cun terzas varts interessadas ( ovras electricas, persunas privatas e.u.v.) davart l' utilisaziun dals tetgs. 
Ils contracts fixeschan tranter auter la proprietad ed ils dretgs d' utilisaziun, las relaziuns da planisaziun, d' installaziun e d' utilisaziun, las dumondas da custs e d' indemnisaziun, ma er las cundiziuns da durada e da desditga sco er disposiziuns davart il dretg d' acquist u davart la demontascha dals indrizs. 
Tras la valitaziun dal potenzial da la producziun d' electricitad tras indrizs fotovoltaics sin edifizis dal chantun ademplescha la regenza per part ina incumbensa dal cussegl grond ( /RM/instituziuns/parlament/PV/Seiten/20120830Joos03.aspx). 
L'alloschi d'asil a Sufers vegn serrà tenor plan suenter sis mais
L' uffizi federal da migraziun ha serrà ils 19 d' avrigl 2013 l' alloschi d' asil a Sufers en il chantun Grischun suenter sis mais, uschia sco che quai è stà cunvegnì cun il departament federal da defensiun, protecziun da la populaziun e sport ( DDPS), cun il chantun Grischun e cun la vischnanca da Sufers. 
L' alloschi federal ha pudì vegnir manà per gronda part senza problems. 
La vischnanca ha apprezià ils engaschaments da lavur dals requirents d' asil. 
En il stabiliment sutterran èn vegnids tgirads l' ultim mez onn circa 80 requirents d' asil per mais. 
Ils requirents d' asil han pudì contribuir lur part per la communitad da la vischnanca da Sufers che ha var 130 abitantas ed abitants: els han reparà sendas da viandar, han rumì pastgiras e guauds, han fatg si laina dad arder, han palà naiv ed han dà si colur als barcuns da la chasa communala. 
Cun excepziun da paucs cas d' enguladitsch il cumenzament da la gestiun da l' alloschi n' ha la collocaziun dals requirents d' asil a Sufers chaschunà nagins problems. 
Ina gruppa accumpagnanta ch' è sa cumponida tant da represchentants da la populaziun sco er da las organisaziuns relevantas ha procurà ch' igl ha pudì vegnir reagì svelt cun mesiras adattadas a quests problems. 
Durant il manaschi da l' alloschi ha il chantun Grischun pudì realisar repatriaments en il rom da la procedura da Dublin directamain davent da Sufers. 
L' onn 2013 vegn el a profitar d' ina attribuziun reducida da novs petents. 
Ils posts cumpetents da la confederaziun e dal chantun engrazian a la suprastanza communala ed a la populaziun da Sufers per lur prontezza spontana e per lur chapientscha da collocar requirents d' asil en lur vischnanca. 
Per il 1. da matg 2013 stat l' alloschi puspè a disposiziun a l' armada. 
Ulteriuras infurmaziuns chattais Vus en l' internet sin http://www.ejpd.admin.ch. 
Communicaziun da la regenza dals 25 d'avrigl 2013
La regenza grischuna prenda posiziun davart la necessitad d' in segund tunnel tras il Gottard. Ultra da quai ha ella tractà differentas fatschentas da vischnancas e da regiuns. 
Sanaziun dal tunnel da via tras il Gottard 
Concernent la dumonda da princip davart la necessitad d' in segund tunnel tras il Gottard s' exprima la regenza cleramain en il senn dal cussegl federal. 
Quel propona al parlament da construir in segund tunnel en connex cun la sanaziun dal tunnel da via existent. 
Cunquai ch' i n' è dentant betg necessari pervia dal traffic e politicamain betg responsabel d' augmentar la capacitad cun in nov tunnel, sustegna la regenza dal tuttafatg la restricziun da la capacitad proponida. 
Sco gia preschentà pliras giadas en il rom da contacts cun la confederaziun, refusa il chantun Grischun percunter decididamain traffic supplementar durant in temp pli lung sin la ruta dal San Bernardin. 
Questa via alpina dal pass n' è betg adattada per il traffic pesant ed è malsegira ord vista da la segirezza dal traffic. 
Autras alternativas davart la proposta dal cussegl federal chaschunassan traffic da sviament betg acceptabel cun consequenzas negativas per l' economia dals chantuns vischins – pia er per il Grischun. 
La finala prenda la regenza er posiziun davart la preschentaziun dal cussegl federal areguard las taxas da vias. 
Il tunnel da via tras il Gottard duai vegnir tractà tuttina sco tut ils auters trajects da vias naziunalas. 
Tenor la regenza n' èsi betg giustifitgà d' introducir ina taxa supplementara per il tunnel, er betg sche l' assamblea federala fiss cumpetenta da far quai tenor la constituziun. 
Anzi duai il princip da l' exemziun da taxas valair vinavant cumplainamain per l' utilisaziun da las vias. 
Las scolaras ed ils scolars da l' emprima classa da Laax pon midar al sursilvan 
La regenza ha approvà ina dumonda da la vischnanca da Laax en connex cun l' introducziun dal sursilvan sco lingua d' alfabetisaziun en la scola primara. 
Las scolaras ed ils scolars da l' emprima classa actuala pon midar pass per pass en las ultimas emnas da scola da l' onn da scola 2012/13 da rumantsch grischun al sursilvan. 
Applitgond la nova lescha da scola po la lingua da scola en scolas rumantschas vegnir midada a partir da l' avust 2013 mo pli pass per pass d' onn da scola ad onn da scola. 
La vischnanca da Laax ha introducì rumantsch grischun en scola sco vischnanca da piunier l' onn da scola 2007/08. 
Ils 12 d' avrigl 2013 han las votantas ed ils votants da la vischnanca da Laax decidì da turnar al sursilvan en scola primara. 
Da vischnancas e da regiuns 
Ziràn-Reschen: La revisiun parziala da la planisaziun locala da la vischnanca da Ziràn-Reschen dals 14 da december 2012 vegn approvada. 
Sco meds da planisaziun èn vegnids deliberads la lescha da construcziun sco er ils plans da zonas ed ils plans generals da furmaziun 1 :1000 ed 1 :10'000. 
Furna: Il project " Via da guaud Alpeggen " da la vischnanca da Furna vegn approvà. 
Als custs vegn garantida ina contribuziun da maximalmain 292'600 francs. 
Il project cuntegna la construcziun d' ina nova via da guaud da 750 meters lunghezza per pudair utilisar e tgirar en moda effizienta il guaud. 
Alvagni, Schmitten, Surava: La revisiun parziala dals statuts dal consorzi da scola Belfort Dadens vegn approvada. 
Il cussegl da scola vegn uschia reducì da 6 a 3 commembers. 
Projects da vias 
La regenza ha approvà 2'312'000 francs per lavurs da construcziun sin ils suandants trajects: 
- via da l' Alvra: lavurs da cuvrida, Pro Quarta – Alvagni Bogn 
- via dad Oberrealta: lavurs d' impressari, Unterrealta – Oberrealta 
- via dal Pass dal Spleia: lavurs d' impressari e da cuvrida, punt Bodmastafel 1 
Nov portal d'internet dals museums e dals archivs culturals dal Grischun
L' uffizi da cultura dal chantun Grischun ha elavurà – ensemen cun ils var 90 museums ed archivs culturals en il chantun – il portal http://www.museen-graubuenden.ch ed il guid " Ils museums en il chantun Grischun ". 
Quests projects èn vegnids realisads en il rom d' in punct central da svilup dal program da la regenza 2009 – 2012. 
Ils museums ed ils archivs culturals en il chantun Grischun sa preschentan a partir dals 26 d' avrigl 2013 per l' emprima giada sin in portal d' internet cuminaivel. 
La finamira era da preschentar cuminaivlamain las 93 instituziuns en il chantun e da render attent uschia a la gronda diversitad. 
La preschentaziun visuala dal portal da museum http://www.museen-graubuenden.ch è a medem temp ludica e simpla: La charta dal Grischun interactiva permetta ina visita directa da mintga singul museum. 
Ils museums pon ultra da quai vegnir mussads tenor categorias e tenor criteris regiunals ed in joker mussa tar mintga clic in nov museum sco surpresa. 
Mintga regiun vegn caracterisada en in curt purtret, mintga museum preschenta cun texts e cun maletgs ses puncts centrals dal cuntegn e sias particularitads culturalas. 
Cunquai vegn purschida a las visitadras ed als visitaders potenzials da la Svizra e da l' exteriur ina survista davart las singulas chasas cumplessiva, cumpacta e concepida cumplettamain. 
Medemamain publitgadas èn infurmaziuns generalas per visitadras e visitaders ( adressa, uras d' avertura, pretschs d' entrada) ed actualitads. 
Ultra da las instituziuns gia etablidas duain era vegnir preschentads museums ed archivs culturals main enconuschents. 
Il portal infurmescha en quatter linguas ( tudestg, rumantsch, talian ed englais). 
Ensemen cun lantschar il portal da museums è cumparida ina broschura practica da 244 paginas cun infurmaziuns centralas davart mintga museum. 
Il guid; tel. 081'257'48'04. 
Cuntanschì in term impurtant en connex cun l'engrondiment dal museum d'art dal Grischun
Cun inoltrar la dumonda da construcziun a la citad da Cuira han ins ademplì in' ulteriura etappa da la realisaziun da l' edifizi nov per l' engrondiment dal museum d' art dal Grischun. 
Ina donaziun generusa da 20 milliuns francs ha furmà l' onn 2011 la basa per l' engrondiment dal museum d' art dal Grischun a Cuira. 
Cun dar il consentiment per il project e cun approvar il credit restant dad 8,5 milliuns francs ha il cussegl grond il zercladur 2012 dà glisch verda per l' ulteriura planisaziun e realisaziun dal project impurtant per la cultura dal Grischun. 
Il project victur da l' occurrenza ch' era vegnida organisada " DIE KUNST DER FUGE " dal ESTUDIO BAROZZI VEIGA S.L.P. Barcelona ( architectura), Walter Dietsche, Baumanagement SA, Cuira ( manaschament da construcziun) e Studio Paolo Bürgi, Camorino ( architectura da cuntrada), è vegnì sviluppà vinavant en il fratemp en moda intensiva ed ha obtegnì madiranza da construcziun. 
Ils 22 d' avrigl 2013 è la dumonda da construcziun vegnida inoltrada a la citad da Cuira. 
La permissiun da construcziun vegn spetgada la stad 2013, uschia che la primavaira 2014 poi vegnir cumenzà cun la construcziun sco tala. 
L' avertura da l' engrondiment è previsa per la stad 2016. 
Grazia a l' engrondiment po il museum d' art dal Grischun rinforzar sia posiziun sco chasa d' art impurtanta dal Grischun ed augmentar sia muntada naziunala. 
Fotografias agiuntadas: 
Vista interiura visualisada dal nov museum d' art dal Grischun a Cuira 
Danovamain grond dumber d'annunzias a las scolas medias grischunas
Bunamain 850 scolaras e scolars han absolvì ils 12 da favrer ed ils 19 da mars 2013 ils examens d' admissiun chantunals per il gimnasi sco er per la scola media professiunala e commerziala. 
Malgrà il grond dumber d' annunzias han ils examens d' admissiun pudì vegnir manads tras senza incaps en tut ils lieus d' examen. 
Ils examens d' admissiun chantunals per entrar en il gimnasi sco er en la scola media professiunala e commerziala han gì lieu er quest onn il medem temp en ils differents lieus da scolas medias. 
Grazia a la buna preparaziun da tut las persunas participadas han ils examens d' admissiun pudì vegnir manads tras senza incaps en tut ils lieus d' examen. 
Tut en tut han 843 scolaras e scolars fatg questa primavaira ils examens d' admissiun chantunals a las scolas medias grischunas. 
En cumparegliaziun cun l' onn precedent – cura che var 870 candidatas e candidats eran vegnids dumbrads – signifitgescha quai ina pitschna reducziun. 
Quella sa mova dentant en il rom da las variaziuns annualas natiralas. 
Da las 433 scolaras e scolars primars che han fatg ils 12 da favrer 2013 in examen d' admissiun per la 1. classa dal gimnasi da lunga durada han 240 dastgà s' allegrar d' ina decisiun d' examen positiva. 
L' onn passà è quai stà il cas per 286 da 479 candidatas e candidats. 
Ils 19 da mars 2013 ha gì lieu l' uschenumnà examen unifitgà per l' entrada en la 3. classa dal gimnasi da lunga durada sco er per l' entrada en la 1. classa da la scola media professiunala u commerziala. 
Da quest examen han fatg part quest onn 410 scolaras e scolars. 
Da quels han 184 ademplì ils criteris d' admissiun per l' entrada en la 3. classa gimnasiala. 
Ulteriuras 96 scolaras e scolars èn sa qualifitgads per l' entrada en la 1. classa da la scola media professiunala u commerziala. 
Ils dumbers d' admissiuns sa chattan uschia sin quest stgalim levamain sur quel da l' onn precedent cura che 169 da 389 scolaras e scolars examinads han pudì entrar en la 3. classa dal gimnasi e 90 candidatas e candidats han survegnì ina decisiun positiva per entrar en la scola media commerziala u professiunala. 
Ils giuvenils ch' èn sa decidids per la scolaziun a la scola media commerziala u professiunala vegnan anc a frequentar il 9. onn da scola en la scola populara e consequentamain per regla pir entrar il cumenzament da l' onn da scola 2014/15 en ina scola media grischuna. 
Las gimnasiastas ed ils gimnasiasts futurs vegnan percunter a cuntinuar lur carriera da scola gia il proxim onn da scola en ils gimnasis da curta e lunga durada dal Grischun. 
Communicaziun da la regenza dals 2 da matg 2013
L' urs M13 vegn exponì en il Museo Poschiavino. 
La regenza grischuna surlascha il fol preparà da l' urs al museum a Puschlav sco regal. 
Ultra da quai ha la regenza nominà en sia ultima sesida in cumissari da la regenza per la vischnanca da S. Martin. 
L' urs M13 turna en il Puschlav 
L' urs privlus M13 ch' è vegnì sajettà da la surveglianza da chatscha ils 19 da favrer 2013 en il Puschlav vegn surlaschà al Museo Poschiavino sco regal. 
La regenza ha approvà ina dumonda respectiva dal museum en il Puschlav. 
M13 duai vegnir exponì en il Museo Poschiavino sco preparat e contribuir ad ina discussiun objectiva davart il tema da l' urs. 
L' urs brin M13 è immigrà en il Grischun il cumenzament d' avrigl 2012 ed ha vivì a partir dal cumenzament da fanadur 2012 oravant tut en il Puschlav. 
Perquai ch' il giuven urs selvadi è daventà ina ristga per l' uman è el vegnì sajettà ils 19 da favrer 2013 sin basa dal concept davart l' urs en Svizra. 
En il fratemp ha il museum da la natira dal Grischun a Cuira prendì las mesiras biometricas dal corp da l' urs brin, allontanà las parts dal skelet e preparà ses fol. 
Territori da promoziun Alvra 
La regenza ha prendì posiziun tar ina dumonda da la vischnanca da Schmitten sco er tar ina dumonda dal project da fusiun Alvra ( che cumpiglia las vischnancas dad Alvagni, Alvaschagn, Brinzauls, Lantsch, Mon, Stierva, Surava e Casti). 
Entant che la vischnanca da Schmitten ha supplitgà d' adattar il territori da promoziun en vista ad ina fusiun cun la vischnanca da Tavau ch' è vegnida preferida a la radunanza communala, ha il project da fusiun Alvra pretendì clerezza per pudair insumma cuntinuar cun il project current. 
La regenza sustegna il project da fusiun en il territori da promoziun Alvra sco quai ch' el è vegnì preschentà en il rapport ed en la missiva tar la refurma da vischnancas e dal territori ( carnet nr. 8/2010 – 2011, p. 645, 
Numnà in cumissari da la regenza per S. Martin 
La regenza dal chantun Grischun ha concludì en sia sesida dals 30 d' avrigl 2013 da numnar in cumissari da la regenza per la vischnanca da S. Martin. 
La suprastanza communala da S. Martin da sia vart ha dumandà l' installaziun d' in cumissari da la regenza. 
Il motiv èn renfatschas da la cumissiun communala da gestiun a l' adressa da la suprastanza communala resp. dal president communal da S. Martin. 
Il cumissari da la regenza sto examinar pli detagliadamain, sche las renfatschas èn plausiblas e motivadas e trair las conclusiuns necessarias. 
Fin il pli tard la fin da fanadur 2013 sto il cumissari da la regenza preschentar a la regenza in rapport davart ses scleriments sco er davart sias conclusiuns. 
Alura vegni ad esser l' incumbensa da la regenza da prender las mesiras ch' èn eventualmain necessarias. 
Sco cumissari da la regenza è vegnì numnà signur Thomas Nievergelt, advocat, Samedan. 
Sco anteriur president communal enconuscha el fitg bain il dretg communal grischun. 
Ils custs en chaussa ston vegnir surpigliads da la vischnanca da S. Martin. 
Scolaziun da bachelor en " hospitality " a Passugg 
La scola auta Ecole hôtelière de Lausanne ( EHL) survegn ina permissiun da manaschi per ina scolaziun da bachelor en " hospitality " a la scola a Passugg che dastga vegnir frequentada d' absolventas e d' absolvents che han fatg cun success la scolaziun ad ina hoteliera-restauratura diplomada SSS u ad in hotelier-restauratur diplomà SSS. 
Ils gremis responsabels da la scola auta e da la Haute Ecole Spécialisée de Suisse occidental associada ( HES-SO), da la scola auta spezialisada da la Svizra orientala ( SASSO) sco er da la confederaziun ston anc approvar questa purschida da scolaziun. 
Ina purschida da scolaziun attractiva da la EHL en il sectur da bachelor che po vegnir frequentada da las absolventas e dals absolvents da la scola spezialisada superiura per hotellaria rinforza tenor l' avis da la regenza il Grischun sco lieu da scolaziun sco er l' hotellaria da la Svizra tudestga. 
Repartì ils meds finanzials da las taxas da patenta d' alcohol e da la dieschma d' alcohol 
Dal retgav net da las taxas chantunalas da patenta d' alcohol vegnan pajads quest onn 407'470 francs ad intents d' utilitad publica. 
Sustegnids vegnan uschia 17 organisaziuns, fundaziuns, uniuns, fonds e projects en quest sectur. 
Da la dieschma d' alcohol da la confederaziun stattan a disposiziun al chantun quest onn 584'766 francs. 
Quest import è deditgà al cumbat da l' alcoholissem en ses motivs ed en sias consequenzas sco er al cumbat da l' abus da tissis enivrants, da narcotics e da medicaments. 
Tranter auter vegn sustegnì il program grischun d' alcohol 2013-2016 cun quests daners. 
Tenor la lescha federala d' alcohol va il retgav net da l' administraziun federala d' alcohol per 90 pertschient a la confederaziun e per 10 pertschient als chantuns ( dieschma d' alcohol). 
Fixà l' utilisaziun da la collecta da la rogaziun federala 2013 
Il di da la rogaziun federala vegn fatga en tut las baselgias dal chantun ina collecta per intents d' utilitad publica. 
L' utilisaziun vegn determinada da la regenza. 
Mintgamai in terz dal retgav da la collecta da la rogaziun federala 2013 va a la crusch blaua dal Grischun, a TECUM accumpagnament da persunas grevamain malsaunas e muribundas sco er a l' Associaziun dals confamigliars da persunas cun schizofrenia e cun disturbis psichics. 
Da vischnancas e da regiuns 
Glion: La cunvegna ch' è vegnida concludida ils 16 da november 2012 da las vischnancas da Castrisch, Duin, Glion, Ladir, Luven, Pigniu, Pitasch, Riein, Rueun, Ruschein, Schnaus, Sevgein e Siat per fusiunar questas vischnancas a la nova vischnanca da Glion per il 1. da schaner 2014 vegn approvada. 
Questa fusiun sto anc vegnir approvada dal cussegl grond. 
Tujetsch: La revisiun parziala da la planisaziun locala, concludida da la vischnanca da Tujetsch ils 23 da settember 2012, vegn approvada cun correcturas minimalas ( revisiun parziala dal plan da zonas e dal plan general da furmaziun 1 :2000 Alpsu, revisiun parziala dal plan da zonas 1 :10'000 Alpsu). 
Ruschein: A la vischnanca da Ruschein vegn garantida ina contribuziun chantunala da maximalmain 210'800 francs als custs per construir la via champestra nr. 1, Acla Rodunda-Vitg, 2. part. Quai cun resalva d' ina contribuziun federala. 
Guarda: La via da Guarda tranter Valletta ( kilometer 2,010) ed Avant Porta / fin da la via chantunala ( kilometer 2,915) vegn cedida a la vischnanca da Guarda sco proprietad e per il mantegniment per il 1. da zercladur 2013. 
La regenza ademplescha uschia ina dumonda da la vischnanca che vul introducir mesiras per reducir il traffic en il vitg. 
Rueun: Il project da la vischnanca da Rueun concernent la construcziun d' ina fermada per il traffic public a la via sursilvana en il territori da Gula vegn approvà. 
Als custs vegn pajada ina contribuziun chantunala da maximalmain 47'508 francs. 
Trun: Il project per construir in rempar en la Val Sinzera en la vischnanca da Trun vegn approvà. 
Il project cuntegna la reparaziun e la meglieraziun da la dustanza existenta. 
Als custs vegn garantida ina contribuziun chantunala maximala da totalmain 421'600 francs. 
Projects da vias 
La concurrenza da projects publica per las lavurs d' inschigneria per construir ina nova punt sur il Rain a Glion vest en il rom dal sviament da Glion è decidida. 
Sa basond sin in rapport da la giuria ha la regenza tschernì il project. 
Il project d' exposiziun per curreger la via da Seewis, traject spartavias Jugendhaus – Motschna ( kilometer 3,57 fin 4,68), vegn approvà. 
La finamira dal project èn la renovaziun, il schlargiament ed il rinforzament da la via sco er in augment da la segirezza dal traffic. 
Ultra da quai ha la regenza approvà 3'421'000 francs per lavurs da construcziun sin ils suandants trajects: 
- via dal pass dal Fuorn: reparaziun dals tetgs da las galarias da lavinas La Serra 1 e 2 en il rom da la correcziun da la via Zernez – Ova dal Sagl 
- via sursilvana: lavurs da cuvrida, correcziun da la via, Rabius – Sumvitg 
Las novas soluziuns d'informatica per ils fatgs da finanzas e da persunal dal Grischun èn vegnidas introducidas cun success
Ils novs sistems d' informatica da l' economia da manaschi per finanzas e contabilitad sco er per ils fatgs da persunal dal chantun Grischun pon vegnir realisads en il rom dals custs previs. 
Sco planisà ha il manaschi productiv da las cumponentas centralas da tuts dus sistems cumenzà – suenter ina durada dal project da var 15 mais – punctualmain per il 1. da schaner 2013. 
Il medem mument è vegnì introducì il nov standard da rendaquint MAC2. 
La publicaziun uffiziala per ils novs sistems d' informatica fatga l' onn 2011 ha gudagnà l' interpresa da servetschs d' informatica FRITZ &amp; MACZIOL ( Svizra) SA, Turitg, ensemen cun la Soreco SA, Schwerzenbach. 
Tar il project general aveva FRITZ &amp; MACZIOL la rolla da l' interpresa generala ed era furnitura ed integratura da newsystem public, la soluziun per finanzas e contabilitad. 
La firma da software Soreco da sia vart aveva la responsabladad d' introducir sia soluziun per administrar il persunal Xpert.HRM. 
Da vart dal chantun han gidà essenzialmain en spezial collavuraturas e collavuraturs da l' administraziun da finanzas, da l' uffizi da persunal e da l' uffizi d' informatica ch' il sistem ha pudì vegnir introducì cun success. 
Cun la soluziun da finanzas newsystem public lavuran actualmain 270 utilisadras ed utilisaders en ils 38 uffizis chantunals. 
Xpert.HRM vegn duvrà da circa 650 collavuraturas e collavuraturs en lur funcziun d' autoritad superiura per l' administraziun dal persunal. 
Cun quest sistem vegnan er administrads ils salaris dals passa 3500 collavuraturas e collavuraturs. 
L' introducziun dals novs sistems è per l' administraziun chantunala dapli che la substituziun da sistems daventads vegls. 
Igl èn er vegnidas stgaffidas las premissas tecnicas per process administrativs cumplessivs e per servetschs futurs per l' e-government per la populaziun e per interpresas. 
Betg duvrà tut ils meds finanzials 
Cun il preventiv 2011 ha il cussegl grond deliberà per quest project in credit d' impegn da 9,5 milliuns francs per ils onns 2011 fin 2014. 
Suenter che las cumponentas centralas èn vegnidas realisadas ed èn operativas, po il project vegnir terminà en il rom finanzial e temporar previs. 
Ina bella part dal credit dal cussegl grond ( 20-25%) na vegn betg duvrà. 
La cussegliera guvernativa Barbara Janom Steiner, scheffa dal departament da finanzas e vischnancas dal chantun Grischun, è sa mussada fitg cuntenta cun l' andament dal project. 
Quest project ambizius haja mussà ch' igl è pussaivel – grazia al grond engaschament da tut las parts participadas – da realisar projects d' informatica voluminus per il maun public cun success ed entaifer il termin. 
Il rest dal temp dal project vegn duvrà per optimar las cumponentas dal sistem gia introducidas e da realisar ils elements mess d' ina vart sco oravant tut il workflow electronic dals crediturs. 
Il resultat cuntanschì è anc pli legraivel, perquai ch' il èn vegnids introducids il medem mument sco la substituziun dals sistems d' informatica la nova legislaziun davart las finanzas dal chantun Grischun ed il nov standard da rendaquint MAC2, quai che ha rendì quest project anc pli pretensius. 
Communicaziun da la regenza dals 8 da matg 2013
En sia ultima sesida ha la regenza grischuna tractà diversas fatschentas communalas e regiunalas. 
Da vischnancas e da regiuns 
Arosa: Il project " Meglieraziun generala da Lüen, project parzial avertura dal guaud " da la vischnanca d' Arosa – represchentà tras la cumissiun da meglieraziun da Lüen – vegn approvà. 
Als custs cun dretg da subvenziun vegn garantida ina contribuziun chantunala da maximalmain 2'017'500 francs. 
Glion: La revisiun parziala da la planisaziun locala, concludida da la vischnanca da Glion ils 30 da mars 2012 che cumpiglia in plan da zonas ed il plan general da furmaziun 1 :2000 " Revisiun parziala dal center da sanadad dal quartier da spital ", vegn approvada cun las suandantas resalvas e directivas: Per elavurar il plan d' areal stoi vegnir fatga ina procedura da concurrenza tenor las reglas da la societad svizra dals inschigners ed architects ( SIA) ed en il plan d' areal stoi vegnir mussà, sche e co che las limitas da las immissiuns da canera vegnan resguardadas. 
San Vittore: La revisiun parziala da la planisaziun locala, concludida da la vischnanca da San Vittore ils 3 da december 2012, vegn approvada. 
Betg part integrala dal project da revisiun è la planisaziun d' utilisaziun speziala " Pol da svilup San Vittore " ch' è actualmain en elavuraziun e che ha l' intent da realisar ina zona da plazzas da lavur d' interess chantunal sin la plazza aviatica anteriura. 
Contribuziuns chantunalas a differentas instituziuns 
Fundaziun Valendau Impuls: A la fundaziun Valendau Impuls vegn garantida – cun la resalva d' ina finanziaziun totala reglada – ina contribuziun chantunala da maximalmain 100'000 francs per la midada da l' Engihuss a Valendau. 
Sin basa da la lescha per promover il svilup economic en il chantun Grischun vegn ultra da quai garantì in credit chantunal da maximalmain 200 000 francs. 
Ils credits necessaris ston anc vegnir approvads dal cussegl grond. 
Il project per midar l' Engihuus a Valendau en l' ustaria al bigl cumpiglia in restaurant ( ca. 30 plazzas), ina sala ( 75 plazzas) che po er vegnir duvrada sco sala communala, ina loggia ( 12 plazzas da seser) ed 8 chombras d' hotel ( 13 letgs) sco er in post d' infurmaziun da la Ruinaulta. 
Tut en tut èn previssas investiziuns da var 4 milliuns francs. 
Projects da vias 
La regenza ha approvà 1'161'000 francs per lavurs da construcziun sin il suandant traject: 
- via dal Bernina: furniziun da la protecziun cunter crudada da crappa en connex cun il traject dal Lai da Puschlav 
Il Grischun sa participescha a l'emna da dialog d'alcohol
Bunamain 300'000 persunas en Svizra èn dependentas d' alcohol. 
Gist perquai ch' il consum d' alcohol è socialmain acceptà, èsi per bleras persunas pertutgadas difficil da discurrer surlonder. 
Per rumper quest tabu ha lieu la fin da matg en l' entira Svizra l' emna da dialog d' alcohol, tar la quala il chantun Grischun sa participescha er. 
Giudair l' alcohol cun responsabladad n' è betg simpel per tut ils umans. 
Da discurrer davart l' alcohol – senza d' al diabolisar – quai è la finamira da l' emna da dialog che ha lieu dals 18 fin ils 26 da matg 2013 en l' entira Svizra. 
L' emna da dialog fa part da la campagna da prevenziun d' alcohol che metta en gir la discussiun là, nua ch' ils problems èn sensibels: directamain tar ils umans. 
Uschia duai reussir da rumper il tabu. 
L' emna da dialog sut il motto " Jau discur da l' alcohol " è ina nova moda da prevenziun d' alcohol. 
Il chantun Grischun rinforza ses engaschament cunter las consequenzas d' in consum d' alcohol smesirà. 
Uschia ha la regenza approvà dacurt il " Program grischun d' alcohol " ( PGA) che dura 4 onns. 
Latiers tutgan tranter auter la prevenziun en las scolas, in rinforzament da la protecziun da la giuventetgna sco er la lavur da campagnas. 
Pervia da quai èsi logic ch' er en il Grischun han lieu durant l' emna da dialog differentas occurrenzas davart il tema da l' alcohol. 
Teater, discussiun e films 
Gievgia, ils 23 da matg 2013, e venderdi, ils 24 da matg 2013, vegn preschentà mintgamai a las 20.30 en la Confetti-Bar da Cuira ( Grabenstrasse 55) il toc da teater " Die Säuferin " da Miriam Fiordeponti che dura 45 minutas. 
Ils dus auturs Dominik Bernet ( " Der grosse Durst ") e Werner Färber ( " Volle Pulle ") fan puspè ina tura tras il chantun. 
Els discuteschan cun giuvenils en scolas dal stgalim superiur da Sumvitg fin Schiers. 
Plinavant vegnan mussads films il glindesdi da kino en la " Werkstatt Chur " che tractan la problematica d' alcohol. 
Ils proxims films han lieu ils 20 da matg 2013 " La Leggenda del Santo Bevitore " d' Ermanno Olmi ed ils 27 da matg 2013 " Trees Lounge " da Steve Buscemi ( cumenzament mintgamai a las 20.30). 
Tut las occurrenzas en l' entira Svizra èn publitgadas sin la pagina d' internet http://www.ich-spreche-ueber-alkohol.ch e pon vegnir filtradas tenor chantun, data e gener. 
Cumplementarmain vegn manada la pagina da Facebook " Top Stories about Alcohol ". 
L' uffizi federal da sanadad publica ed organisaziuns partenarias publitgeschan là infurmaziuns ed elements divertents. 
Ulteriurs links: 
http://www.die-saeuferin.com 
http://www.confetti-bar.ch 
http://www.werkstattchur.ch 
http://www.dominikbernet.ch 
http://www.wernerfaerber.de 
La regenza fixescha il termin per tractar la missiva davart la refurma da la gulivaziun da finanzas durant la sessiun da december 2013
Il cussegl grond vegn a tractar la refurma da la gulivaziun da finanzas ( refurma GF) durant la sessiun da december 2013. 
Questa refurma duai renovar fundamentalmain la gulivaziun da finanzas vertenta per las vischnancas grischunas. 
Fin la fin da mars 2013 han las vischnancas, ils circuls, las regiuns, las partidas e las organisaziuns interessadas prendì posiziun davart in sboz da consultaziun. 
La concepziun da basa dal project chatta in vast sustegn. 
Correcturas èn vegnidas fatgas tar tscherts elements essenzials dal project. 
Quests giavischs duain vegnir examinads accuratamain. 
Per conceder temp avunda per quest intent vul la regenza suttametter la missiva al cussegl grond durant la sessiun da december 2013. 
Uschia sa sposta il termin ch' era previs oriundamain per la sessiun d' october 2013. 
Communicaziun da la regenza dals 16 da matg 2013
En sia ultima sesida ha la regenza grischuna approvà divers projects communals da la planisaziun d' utilisaziun ed autras fatschentas. 
Da vischnancas e da regiuns 
Furna: La revisiun totala da la planisaziun locala, concludida da la vischnanca da Furna ils 17 da settember 2010, vegn approvada cun correcturas ed excepziuns. 
Intginas parts da questa revisiun ha la regenza approvà anticipadamain ils 18 d' avrigl 2011. 
Cauco: La revisiun parziala da la planisaziun locala da la vischnanca da Cauco, concludida ils 27 da schaner 2013, vegn approvada. 
Cun la revisiun parziala vegn stgaffida tranter auter ina zona speziala cun l' intent da realisar ina chascharia e mazlaria da demonstraziun a Bodio. 
Trin: La revisiun parziala da la planisaziun locala da la vischnanca da Trin, concludida ils 17 da november 2012, vegn approvada. 
Ella cumpiglia la determinaziun da novas zonas da privel per la vischnanca che vegnan surpigliadas en la planisaziun da zonas. 
Cuira: A la citad da Cuira vegn garantida ina contribuziun da tut en tut maximalmain 206'250 francs ( mintgamai per la mesadad dal chantun e da la confederaziun) al project " Manaschament regiunal 2013-2015 ", e quai en il rom da la nova politica regiunala da la confederaziun ( NPR). 
La citad da Cuira maina da nov in post da contact per finamiras da l' economia. 
Quest post da contact vegn cumbinà cun il post dal svilup regiunal NPR per il spazi economic funcziunal Grischun dal nord. 
Per quest intent vegn stgaffida ina plazza a temp cumplain che serva mintgamai per la mesadad a las duas funcziuns svilup da la citad e svilup regiunal. 
Claustra-Serneus: Il project " Avertura Gotschna " da la vischnanca da Claustra-Serneus vegn approvà. 
I vegn garantida ina contribuziun da maximalmain 2'638'400 francs. 
Ils guauds en il territori da Gotschna tranter Ried e la chavorgia Dros èn determinads per gronda part sco guauds da protecziun. 
Ultra da quai han quests guauds in grond potenzial per l' utilisaziun da la laina. 
Igl è dentant necessaria ina meglra avertura. 
Il project cumpiglia la construcziun da vias da guaud resp. d' ina via da maschinas d' ina lunghezza da totalmain 4395 meters. 
Claustra-Serneus: Ils custs supplementars en la dimensiun dad 840'000 francs che resultan dals projects consecutivs approvads suenter l' aua gronda dal 2005 per la Landquart ed il Schlappinbach da la vischnanca da Claustra-Serneus vegnan approvads. 
Las raschuns per ils custs supplementars èn la disfatga da mirs da riva, adattaziuns dal project per motivs concepziunals e pervia da la protecziun da regiuns umidas sco er optimaziuns da la protecziun cunter aua gronda. 
Medel/Lucmagn: Il project " Via da guaud Uaul Soliva " da la vischnanca da Medel ( Lucmagn) vegn approvà. 
Als custs vegn garantida ina contribuziun da maximalmain 342'000 francs. 
Il project cumpiglia l' engrondiment d' ina via charrabla stretga existenta ad ina via da guaud ch' è charrabla per camiuns. 
Questa via avra il territori dal guaud " Uaul da Soliva " en moda optimala e permetta l' utilisaziun effizienta e la tgira dal guaud. 
Grischun dal nord: L' adattaziun dal plan directiv regiunal " explotaziun da material, deposits da material e deponias " dal Scanvetg, concludida da la corporaziun regiunala dal Grischun dal nord ils 20 da november 2012, vegn approvada. 
Contribuziuns chantunalas a differentas instituziuns 
Mazlaria Mark SA: A la mazlaria Mark SA a Schiers-Lunden vegn empermessa ina contribuziun da 25 pertschient als custs per commerzialisar l' introducziun da " Power Beef " ils onns 2013 fin 2017, tut en tut dentant maximalmain 450'000 francs. 
Per l' onn 2013 èn vegnids garantids 90 000 francs. 
Las contribuziuns restantas per ils onns suandants 2014 fin 2017 vegnan pajadas sin basa dal progress da commerzialisaziun. 
Il chantun resalva il dretg da sistir u da revocar las contribuziuns, sche las mesiras da commerzialisaziun na mainan betg a la finamira. 
La mazlaria vul etablir cun " Power Beef " in snack da charn d' auta qualitad per la societad da sport, da fitness e d' outdoor sin basa da charn-bov dal Grischun. 
L' idea correspunda al program d' impuls chantunal " Spezialitads dal Grischun " per augmentar la valurisaziun en l' agricultura ed en l' economia da nutriment dal Grischun. 
Arosa cultura: A l' uniun Arosa cultura ( avant: circul cultural Arosa) vegn empermessa ina garanzia da deficit da totalmain 65'000 francs per duas occurrenzas che han lieu la stad/l' atun 2013 ( 50 000 francs per las emnas da curs da musica e 15 000 francs per l' academia da musica). 
Projects da vias 
La regenza ha approvà 4'602'000 francs per lavurs da construcziun sin ils suandants trajects: 
- via d' Engiadina: lavurs da cuvrida, sviament da Scuol 
- via da Sursaissa: lavurs da cuvrida, Flond – Valata 
- via sursilvana: lavurs da cuvrida, Dieni – Tschamut 
- via da Fatschel: lavurs d' impressari e da cuvrida, spartavias via dal Scanvetg – Litzi 
- via da Ratitsch: lavurs d' impressari, via da Ratitsch, kilometer 0,57 fin 0,95 
Il chantun Grischun fa in'emprova cun social media
La regenza grischuna ha concludì – sin fundament d' ina nova strategia da communicaziun – ina fasa d' emprova d' in onn per social media. 
A partir dad oz communitgeschan trais commembras e commembers da la regenza sco er set posts da servetsch ed il servetsch da medias da la chanzlia chantunala er sin Facebook e Twitter. 
Social media n' èn betg mo ina schanza per las persunas privatas e per las interpresas da s' unir e da barattar ideas en ina rait electronica. 
Grazia a social media pon er las autoritads e las administraziuns rinforzar il dialog cun la populaziun. 
Sistems da rait sco Facebook e Twitter permettan da communitgar en ina moda simpla e directa cunzunt davart ils cuntegns ed ils servetschs quotidians dal maun public. 
" Follower " e " fans " vegnan infurmads exclusivamain sur quests chanals. 
Ma igl è er pussaivel da dumandar scleriments e da dar impuls en questa moda. 
Las autoritads e las administraziuns daventan meglier e pli svelt cuntanschiblas per las burgaisas e per ils burgais. 
La regenza grischuna ha concludì l' onn passà ina nova strategia da communicaziun che prevesa d' introducir multimedia, d' integrar las mobile media, d' optimar la pagina d' internet / e da far in' emprova cun social media. 
L' emprima chaussa è gia ademplida; dapi il settember 2012 producescha la chanzlia chantunala dal Grischun sequenzas da film curtas ed actualas davart conclus da la regenza e davart fatschentas interessantas da l' administraziun. 
Ils films stattan a disposiziun en l' internet sut / e las collavuraturas ed ils collavuraturs da las medias pon retrair material filmic en la qualitad da HD mintgamai sut ftp ://ftp.staka.gr.ch ( in pled-clav è necessari). 
Medemamain è vegnì meglierà l' access a la pagina d' internet dal chantun per ils apparats mobils. 
Cun lantschar ina fasa d' emprova per social media vegn ussa realisada la terza part da la strategia en la pratica. 
Las persunas che sa participeschan a l' emprova 
A la fasa d' emprova d' in onn sa participeschan trais commembras e commembers da la regenza, set posts da servetsch sco er il servetsch da medias da la chanzlia chantunala. 
Da vart da la regenza èn quai il vicepresident Mario Cavigelli, schef dal departament da construcziun, traffic e selvicultura, Christian Rathgeb, schef dal departament da giustia, segirezza e sanadad, sco er Barbara Janom Steiner, scheffa dal departament da finanzas e vischnancas. 
Cavigelli, Rathgeb sco er Janom Steiner mainan accounts persunals da Facebook e da Twitter. 
Da vart da l' administraziun piglian part a l' emprova la chanzlia chantunala ( servetsch da medias) sco er la manadra ed ils manaders dals suandants set uffizis: uffizi per la scola populara ed il sport, uffizi da cultura, Plantahof, polizia chantunala ( servetsch da medias), uffizi da vischnancas, uffizi da guaud e privels da la natira sco er uffizi da chatscha e pestga. 
Facebook, Twitter e Youtube vegnan averts a medem temp per l' entira administraziun. 
Uschia survegnan las collavuraturas ed ils collavuraturs che n' èn betg participads activamain a l' emprova la pussaivladad da persequitar la fasa d' emprova. 
Ad occurrenzas d' infurmaziun per tut las collavuraturas ed ils collavuraturs èn gia sa participadas passa 400 persunas interessadas. 
Il pli tard suenter la fin da la fasa d' emprova decida la regenza davart la cuntinuaziun, davart l' extensiun u davart l' interrupziun da l' utilisaziun da social media. 
Qua sutvart ina survista dals accounts da social media dal chantun: 
Facebook 
- https://www.facebook.com/pages/Mario-Cavigelli/528109353902041?fref=ts 
- https://www.facebook.com/christian.rathgeb.als.regierungsrat?fref=ts 
- https://www.facebook.com/pages/Barbara-Janom-Steiner/176332129181345?fref=ts 
- https://www.facebook.com/KantonGR 
Twitter 
- https ://twitter.com/mariocavigelli 
- https ://twitter.com/chrathgeb 
- https ://twitter.com/barbarajanom 
- https ://twitter.com/MediendienstGR 
- https ://twitter.com/danybazzell ( uffizi per la scola populara ed il sport) 
- https ://twitter.com/peterkuechler ( Plantahof) 
- https ://twitter.com/KapoGR 
- https ://twitter.com/thomaskollegger ( uffizi da vischnancas) 
- https ://twitter.com/retohefti ( uffizi da guaud e privels da la natira) 
- https ://twitter.com/georgbrosi ( uffizi da chatscha e pestga) 
Youtube 
- http://www.youtube.com/KantonGR 
Infurmar en moda mobila, multimediala ed en ina rait sociala 
Empruvar social media en in' applicaziun quotidiana è la mesira la pli nova dal chantun Grischun per obtegnair ina communicaziun mobila, multimediala ed en ina rait sociala. 
Facebook e Twitter permettan da communitgar svelt ed en moda orientada al dialog. 
Las contribuziuns da film sin gr.ch e sin Youtube infurmeschan en ina furma visuala attractiva. 
E grazia ad ina optimaziun da gr.ch per ils smartphones èsi pussaivel d' avair access da tut temp ed en moda simpla a la purschida plurilingua dal chantun en l' internet, er sch' ins è en viadi. 
Communicaziun da la regenza dals 23 da matg 2013
La regenza grischuna ha permess al center da furmaziun Surselva da porscher in ulteriur champ da professiun a la scola media professiunala. 
Scola media professiunala dal center da furmaziun Surselva cun il champ da professiun pedagogia 
Il center da furmaziun Surselva a Glion po manar a partir da l' onn da scola 2013/14 a sia scola media professiunala – ultra dal champ da professiun sanadad – il champ da professiun pedagogia. 
La regenza ha dà la permissiun respectiva. 
Resalvada resta la renconuschientscha dals certificats da scolaziun tras la conferenza svizra da las directuras e dals directurs chantunals da l' educaziun publica ( CDEP). 
L' introducziun dal champ da professiun pedagogia a la scola media professiunala duai gidar ad augmentar l' attractivitad da la purschida da scolaziun en il center da furmaziun Surselva. 
Per il champ da furmaziun sanadad desista la scola media professiunala ultra da quai en il futur da collavurar cun la scola chantunala grischuna. 
Da vischnancas e da regiuns 
Mustér: La revisiun parziala da la constituziun da la vischnanca da Mustér dals 3 da mars 2013 vegn approvada. 
Il motiv per la revisiun è stada la futura elecziun a l' urna da la cumissiun da gestiun ( fin ussa tras il parlament communal) ch' è reussida pervia d' ina iniziativa. 
Haldenstein: La revisiun parziala da la constituziun da la vischnanca da Haldenstein dals 23 da november 2012 vegn approvada. 
Seglias: La revisiun parziala da la constituziun da la vischnanca da Seglias dals 26 da mars 2013 vegn approvada. 
Reglada da nov è vegnida la cumpetenza per l' elecziun, per l' engaschament e per la relaschada da las persunas d' instrucziun e da la direcziun da la scola ( da nov tras la suprastanza communala ensemen cun il cussegl da scola, fin ussa unicamain tras il cussegl da scola). 
Projects da vias 
La regenza ha approvà 2'783'000 francs per lavurs da construcziun sin ils suandants trajects: 
- A28, via naziunala Partenz: conduct d' idrants en il tunnel dal sviament da Küblis 
- via dal Güglia: lavurs d' impressari tar la punt " Güstia " 
- via da Surin: lavurs da cuvrida, punt dal Glogn – Surin 
Radunanza annuala da la CDEP-ost en il Grischun
Sin invit dal chantun Grischun sa raduna la conferenza dals directurs da l' educaziun publica dals chantuns da la Svizra da l' ost e dal Principadi da Liechtenstein ( CDEP-ost) oz venderdi, ils 24 da matg 2013, a sia radunanza annuala a St. Antönien en il Partenz. 
La CDEP-ost è ina da las quatter conferenzas regiunalas da la conferenza svizra dals directurs chantunals da l' educaziun publica ( CDEP). 
L' emprima sesida da la CDEP-ost è stada ils 23 da mars 1966. 
Oz fan ils suandants chantuns part da la conferenza: Turitg, Glaruna, Schaffusa, ils dus Appenzells, Son Gagl, Grischun, Turgovia e Sviz. Sviz è er anc commember da la conferenza dals directurs d' educaziun da la Svizra centrala. 
Ultra dals nov chantuns da la Svizra orientala è er il principadi da Liechtenstein commember da la CDEP-ost. 
Presidiada vegn la conferenza dapi l' onn 2010 dal cusseglier guvernativ Stefan Kölliker, schef dal departament da furmaziun dal chantun Son Gagl. 
La conferenza regiunala tracta en emprima lingia fatschentas da coordinaziun en il sectur da la scola e da l' educaziun da la Svizra orientala. 
Il Grischun è quest onn il chantun ospitant da la radunanza annuala da la CDEP-ost ed envida la conferenza a sia sesida dad oz a St. Antönien en il Partenz. 
A la radunanza vegnan discutadas tranter auter las activitads e las prioritads da la politica da furmaziun en ils chantuns. 
Ulteriurs temas èn la situaziun da las linguas estras en la scola populara sco er il Plan d' instrucziun 21. 
Il schef dal departament d' educaziun, cultura e protecziun da l' ambient s' allegra da dastgar beneventar quest onn las commembras ed ils commembers da la CDEP-ost en il Grischun. 
Val Parghera – Il departament da construcziun, traffic e selvicultura ha orientà al lieu las instituziuns pertutgadas davart l'ulteriur proceder
Tar ina scuntrada cun las instituziuns pertutgadas directamain ( vischnanca da Domat, citad da Cuira, uffizi chantunal da construcziun bassa, viafier retica ed uffizi federal per vias naziunalas) ha cusseglier guvernativ dr. Mario Cavigelli infurmà ier al lieu davart il stadi da las lavurs per dumagnar la bova da la Val Parghera. 
La dimensiun dals eveniments, il stadi da las mesiras immediatas sco er la deponia da la glitta resultanta èn stads en il center da la scuntrada. 
Suenter è vegnì preschentà il proceder planisà per survegliar la situaziun la proxima stad e per la projectaziun. 
Dapi var in mais occupan las bovas da la Val Parghera las persunas pertutgadas e las autoritads. 
Las mesiras immediatas adempleschan vinavant lur intent. 
Enfin ussa è adina puspè stà a disposiziun gist avunda temp per prender las proximas decisiuns. 
La via chantunala tranter Cuira e Domat po vegnir duvrada sur ina punt provisorica dapi ils 4 da matg 2013. 
Er l' aua ch' era temporarmain maschadada cun glitta, po ussa resp. pudeva puspè vegnir manada tras l' accumulatur da grava e tras il chanal da deflussiun en il Rain. 
I sto dentant vegnir partì dal fatg che precipitaziuns che duran pli ditg vegnan a chaschunar in' augment da la deflussiun. 
En quest connex èsi da far quint cun glitta e grava d' approximativamain 20'000 fin 30 000 meters cubic per precipitaziun. 
La situaziun sto vegnir observada vinavant permanentamain ed il privel n' è anc ditg betg passà. 
Co duai ir vinavant questa stad? 
Per ils proxims mais da stad è la finamira d' etablir ina spezia da fasa da gestiun stabila. 
Per quest intent vegni empruvà da manar la glitta da la Val Parghera, sche pussaivel senza donns en il Rain, resp. d' allontanar la grava pli groppa e da la transportar sin deponias. 
Igl èn er gia en funcziun differents instruments da mesiraziun che sustegnan las persunas responsablas tar lur decisiuns. 
Cun quels duai vegnir installà in sistem da surveglianza per percorscher a temp ils eveniments da donn che sa sviluppan. 
Insatge è cler: I po da tut temp vegnir puspè blera glitta e grava da la Val Parghera. 
Soluziun dal problem a lunga vista 
Cun las experientschas fatgas cun ils eveniments, cun las valurs da mesiraziun e cun las observaziuns da mintga di vegn fatg cuntinuadamain in giudicament dal privel cumplessiv. 
Quel serva sco basa per sviluppar ideas da project per ina soluziun a lunga vista dal problem da la Val Parghera. 
Sut la direcziun da l' uffizi da guaud e privels da la natira ( UGP) ed en stretga collavuraziun cun la partiziun " correcziun dals curs d' aua " da l' uffizi da construcziun bassa ( UCB) vegn cumenzà il process da planisaziun e da projectaziun. 
Ils 4 da fanadur 2013 èsi previs d' infurmar las medias en preschientscha dals signurs cussegliers guvernativs dr. Mario Cavigelli e dr. Christian Rathgeb davart ils pass planisads e da preschentar emprims resultats. 
Dieta da vischnancas 2013: In success cumplain!
Per sonda, ils 25 da matg 2013, ha l' uffizi da vischnancas envidà ad ina dieta en l' arena da Cazas; ad ina dieta, a la quala èn sa participads passa 200 represchentantas e represchentants da las autoritads da circa 100 vischnancas. 
La cussegliera guvernativa Barbara Janom Steiner ha profità da l' occasiun per infurmar las vischnancas d' emprim maun davart las fatschentas ch' èn en curs en ses departament. 
Ultra da quai ha gì lieu ina discussiun al podium interessanta cun presidentas e presidents da vischnancas fusiunadas. 
Passa 200 persunas èn sa scuntradas a l' arena da Cazas ed èn sa laschadas infurmar davart ils temas relevants dal departament da finanzas e vischnancas ( DFV). 
En ses pled da bainvegni è la cussegliera guvernativa Barbara Janom Steiner sa legrada davart il grond interess per ina tala dieta che correspunda evidentamain ad in dretg basegn. 
Ella ha manifestà ses respect envers il comité d' iniziativa " Fermas vischnancas – in ferm chantun " perquai che tal ha retratg l' iniziativa. 
" La retratga mussa il senn da responsabladad e cumprova en spezial er la confidenza envers las vischnancas che han adattà or d' atgna iniziativa lur structuras a las sfidas dal temp u che vegnan anc a far quai ", uschia la cussegliera guvernativa. 
La regenza vegnia a far tut il pussaivel er vinavant per cuntanscher las finamiras ch' il cussegl grond ha concludì durant la sessiun da favrer 2011. 
Plinavant infurmescha la scheffa dal DFV davart ils emprims resultats da la consultaziun tar la lescha dal persunal, davart las midadas da la lescha davart la cassa da pensiun sco er davart la refurma da las vischnancas e dal territori. 
Ils resultats da la consultaziun tar la refurma da la gulivaziun da finanzas ( refurma da la GF) furman in accent spezial da la dieta. 
Il departament ha tradì tge aspect ch' ils ulteriurs pass da quest project da refurma cumplessiv vegnan ad avair. 
Janom Steiner ha infurmà davart ils motivs che han chaschunà in' adattaziun da l' urari per la refurma da la GF. 
Schebain che la concepziun da basa dal project chatta in vast sustegn, èn tuttina vegnidas giavischadas correcturas da parts essenzialas dal project. 
Per avair temp avunda per examinar cun quità quests giavischs ha la regenza l' intenziun da suttametter al cussegl grond la missiva durant la sessiun da december 2013 ( empè da durant la sessiun d' october) per la debatta. 
La regenza vegn probablamain a decider il zercladur 2013 davart las correcturas proponidas. 
Il secretari da finanzas Urs Brasser è s' approfundà en sias decleraziuns en las adattaziuns previsas da la refurma da la GF. 
Davart la refurma da las vischnancas e dal territori sco er davart il stadi en chaussa MAC2 per las vischnancas grischunas ha infurmà Thomas Kollegger, schef da l' uffizi da vischnancas ( UV). 
Ultra da quai ha el pudì preschentar in' ediziun dal tuttafatg nova dal mussavia per las cumissiuns da gestiun ( mussavia CdG). 
Experientschas cun fusiuns da vischnancas 
In interess spezial ha chattà l' occurrenza al podium cun la presidenta communala da la Bregaglia sco er cun quatter ulteriurs presidents communals. 
Anna Giacometti, Bregaglia, Arno Lamprecht, Val Müstair, Georg Niggli, Grüsch, Lorenzo Schmid, Arosa, sco er Thomas Buchli, Val Stussavgia, han discurrì davart lur experientschas cun las fusiuns da vischnancas realisadas. 
Schebain che realisar fusiuns cumpiglia numerusas difficultads, sa paja il pass vers in futur cuminaivel. 
Uschia pon ins resumar il facit da la discussiun al podium. 
Sut il tema " ulteriuras infurmaziuns " ha preschentà tranter auter dunna Alexandra Molinaro " easyvote " ina mesira che duai servir a las vischnancas per promover lur participaziun politica. 
L' uffizi chantunal per industria, mastergn e lavur dal Grischun ha infurmà davart la purschida dals programs d' engaschament. 
La regenza da Liechtenstein fa ina visita al Grischun
La regenza dal Principadi da Liechtenstein ha visità oz – sin invitaziun da la regenza grischuna – il chantun Grischun. 
Igl è stà l' emprim inscunter cun la nova executiva da Liechtenstein manada dal schef da la regenza Adrian Hasler. 
Il president da la regenza grischuna Hansjörg Trachsel ha pudì beneventar oz a mezdi a Cuira en la chasa grischa la regenza dal Principadi da Liechtenstein cun ses nov schef Adrian Hasler. 
Quel è vegnì accumpagnà dal viceschef da la regenza Thomas Zwiefelhofer, da la cussegliera guvernativa Aurelia Frick, dal cusseglier guvernativ Mauro Pedrazzini sco er dal secretari da la regenza Horst Schädler. 
La regenza grischuna è stada preschenta cumplettamain. 
Suenter ch' igl è vegnì barattà ils salids uffizials è in gentar cuminaivel stà sin il program. 
Las regenzas dal Grischun e dal Liechtenstein han gia adina tgirà stretgas relaziuns amicablas. 
Spezial vi da l' inscunter dad oz è stà il fatg, che quatter da tschintg commembras e commembers da la regenza da Liechtenstein èn dapi ils 27 da mars 2013 da nov en uffizi. 
L' emprim inscunter uffizial è stà caracterisà d' ina enclegientscha excellenta. 
Ultra da quai ha la visita servì a barattar experientschas sin il champ cultural, economic e politic. 
Fotografias agiuntadas: 
Il president da la regenza Hansjörg Trachsel retschaiva il schef da la regenza da Liechtenstein Adrian Hasler ( a sanestra) en la chasa grischa a Cuira. 
Las delegaziuns dal Grischun e da Liechtenstein cun il president da la regenza Hansjörg Trachsel ed il schef da la regenza Adrian Hasler ( amez) davant la chasa grischa a Cuira. 
La cumissiun predeliberanta beneventa las contribuziuns a la renovaziun ed a la restauraziun dal chastè da l'uvestg a Cuira
La cumissiun predeliberanta dal cussegl grond è s' occupada da la missiva da la regenza concernent las contribuziuns a la renovaziun ed a la restauraziun dal chastè da l' uvestg a Cuira. 
Ella propona al cussegl grond d' approvar il project. 
Sut il presidi da la deputada Beatrice Baselgia-Brunner ed en preschientscha dal cusseglier guvernativ Martin Jäger ha la cumissiun predeliberà la missiva per mauns dal cussegl grond. 
En il rom d' ina visita guidada tras il chastè da l' uvestg ha ella pudì sa persvader al lieu, ch' il basegn per la renovaziun e per la restauraziun è cumprovà, sch' ins vul mantegnair quest monument cultural d' impurtanza naziunala. 
En la missiva concernent las contribuziuns a la renovaziun ed a la restauraziun dal chastè da l' uvestg a Cuira propona la regenza al cussegl grond da conceder in credit d' impegn da 4'030'000 francs, quai vul dir, la confederaziun ed il chantun pajassan mintgamai maximalmain 2 015 000 francs a favur da quellas mesiras che han il dretg da survegnir subvenziuns. 
Ils custs totals dal project d' exposiziun importan stgars 29 milliuns francs. 
Ils custs che restan suenter la deducziun da las contribuziuns federalas e chantunalas vegnan a stuair surpigliar la proprietaria dal chastè da l' uvestg, la fundaziun Mensa Episcopalis Curiensis, respectivamain persunas privatas. 
Suenter ina discussiun detagliada propona la cumissiun predeliberanta unanimamain al cussegl grond d' acceptar il project e da l' approvar en il senn da la proposta a la regenza. 
Il cussegl grond vegn a tractar questa fatschenta en la sessiun da zercladur 2013. 
Communicaziun da la regenza dals 30 da matg 2013
La regenza grischuna prenda posiziun davart la cuntraproposta indirecta tar l' iniziativa dal pievel " Per ina cassa da malsauns publica ". 
Ultra da quai ha la regenza dà l' incumbensa per in studi da concept davart aria pli netta en la part sut da la Val Mesauc. 
Cassa unitara: La regenza refusa la cuntraproposta e l' iniziativa 
La regenza grischuna refusa tant la cuntraproposta indirecta dal cussegl federal tar l' iniziativa dal pievel " Per ina cassa da malsauns publica " sco er l' iniziativa sco tala. 
Cun introducir ina reassicuranza per custs fitg gronds, cumbinada cun in perfecziunament da la gulivaziun da las ristgas vul la cuntraproposta reducir la motivaziun da las assicuranza da malsauns da selecziunar las ristgas. 
Da l' autra vart duain l' assicuranza fundamentala e l' assicuranza supplementara vegnir separadas e manadas en l' avegnir da duas differentas societads. 
Sco che la regenza grischuna scriva en sia consultaziun deliberass ina reassicuranza obligatorica per cas da malsogna che chaschunan custs fitg gronds las assicuranzas da malsauns da la motivaziun da metter en pe bunas purschidas da tractament per pazientas e pazients fitg chars. 
Plinavant na dettia nagin motiv per colliar il perfecziunament necessari da la gulivaziun da las ristgas cun l' iniziativa per ina cassa unitara. 
Ina separaziun da l' assicuranza fundamentala e da l' assicuranza supplementara en unitads giuridicas autonomas na s' orientass la finala betg a la clientella e chaschunass custs administrativs pli auts. 
L' iniziativa dal pievel sco tala refusa la regenza per ils suandants motivs: ina cassa unitara privass las persunas assicuradas da la libertad da tscherner e las assicuranzas da la motivaziun da spargnar. 
Ultra da quai rumpess ella cun ina lunga tradiziun en Svizra en il sectur da las assicuranzas da malsauns. 
L' impestaziun da l' aria en la part sut da la Val Mesauc duai vegnir reducida 
Per meglierar l' igiena da l' aria en la part sut da la Val Mesauc vegn elavurà in studi da concept. 
La regenza ha surdà ina incumbensa correspundenta. 
Il studi duai mussar co che primarmain l' impestaziun da pulvra fina possia vegnir reducida efficaziamain en la part sut da la Val Mesauc. 
Las mesiras vertentas n' han displaschaivlamain gì nagin success. 
Latiers tutgan las controllas periodicas da stgaudaments pitschens da laina, l' obligaziun da filters cunter particlas en maschinas da construcziun e l' obligaziun da dumandar ina permissiun dal post chantunal spezialisà per arder ruments verds al liber. 
Tuttina vegnan la limita media annuala ed en spezial durant ils mais d' enviern la limita media per di da pulvra fina anc adina surpassadas cleramain en la part sut da la Val Mesauc ( Lostallo fin San Vittore). 
Retschertgas han mussà che la pulvra fina deriva per gronda part da stgaudaments pitschens da laina che n' ardan betg optimalmain la laina. 
Per quest motiv duain vegnir tschertgads e proponids en il rom dal studi concepts alternativs ed innovativs per il provediment d' energia ( per exempel la realisaziun d' ina rait per il provediment cun chalur a distanza, la promoziun da pumpas da chalur, l' utilisaziun da la geotermia e.u.v.). 
Uschia pudess vegnir creada a pli lunga vista ina plivalur per la Val Mesauc. 
I duai er vegnir examinà, sche projects energetics innovativs possian vegnir finanziads cun contribuziuns da la confederaziun e/u dal chantun. 
Furmaziun supplementara en talian ed en englais per il stgalim secundar I 
La regenza ha surdà duas incumbensas per la furmaziun supplementara en metodica ed en didactica en talian ed en englais per persunas d' instrucziun dal stgalim secundar I. Il motiv è quel che per l' onn da scola 2014/15 midan las emprimas scolaras ed ils emprims scolars che han gia gì quatter onns talian respectivamain dus onns englais da la scola primara al stgalim superiur. 
Gia en la missiva tar la revisiun parziala da la lescha da scola l' onn 2008 èsi stà previs d' organisar in bloc da plirs dis da curs metodic-didactics per las persunas d' instrucziun dal stgalim superiur che instrueschan linguas estras ( didactica da pliras linguas, introducziun en il nov med d' instrucziun). 
La furmaziun supplementara per tuttas duas linguas custa tut en tut 600'000 francs. 
Da vischnancas e da regiuns 
Castaneda e Sta. Maria i.C: A las duas vischnancas Castaneda e Sta. Maria i.C. vegn garantida ina contribuziun totala da maximalmain 170'820 francs per sanar e per optimar la serenera a Castaneda ( impianto di depurazione delle acque, IDA). 
Il project da construcziun cumpiglia diversas mesiras per modernisar la serenera. 
Bever: La nova constituziun communala da la vischnanca da Bever dals 29 d' avrigl 2013 vegn approvada. 
Scuol: La revisiun parziala da la constituziun communala da la vischnanca da Scuol dals 17 da zercladur 2012 vegn approvada. 
Il motiv per la revisiun è la participaziun da la vischnanca da Scuol a la nova Energia Engiadina. 
Alvagni: La revisiun da l' art. 7 da la lescha da taglia da la vischnanca dad Alvagni dals 22 da mars 2013 vegn approvada. 
Questa disposiziun pertutga il subject da taglia da la taglia sin la part d' ierta e sin donaziuns. 
Alvaschagn: La revisiun dals art. 7,14 e 22 da la lescha da taglia da la vischnanca dad Alvaschagn dals 22 da mars 2013 vegn approvada. 
Pertutgads da la revisiun èn il subject da taglia da la taglia sin la part d' ierta e sin donaziuns, la calculaziun da la taglia da chauns e las disposiziuns finalas. 
Surava: La revisiun da l' art. 7 da la lescha da taglia da la vischnanca da Surava dals 22 da mars 2013 vegn approvada. 
Questa revisiun pertutga il subject da taglia da la taglia sin la part d' ierta e sin donaziuns. 
Vuorz: La revisiun dals art. 7 e 22 da la lescha da taglia da la vischnanca da Vuorz dals 27 da mars 2013 vegn approvada. 
Questas disposiziuns pertutgan il subject da taglia da la taglia sin la part d' ierta e sin donaziuns sco er las disposiziuns finalas. 
Contribuziuns chantunalas a differentas instituziuns 
CO SkyRace Internazionale: A la cursa da muntogna SkyRace Internazionale Valmalenco-Valposchiavo vegn concedida ina contribuziun dal fond da sport da 25'000 francs per l' onn 2013. 
Projects da vias 
La regenza ha approvà 820'000 francs per lavurs da construcziun sin il suandant traject: 
- via da Buseno: lavurs d' impressari, Buseno nord – Boleder 
Access pli facil ad indicaziuns dal register funsil
Il register funsil electronic vegn sviluppà vinavant. 
La regenza grischuna ha avert la consultaziun tar ina revisiun parziala da la lescha introductiva tar il cudesch civil svizzer ( register funsil). 
L' invista en il register funsil e la correspundenza vegnan facilitadas. 
Tras ina revisiun parziala da la lescha introductiva tar il cudesch civil svizzer ( register funsil) duain las disposiziuns da la confederaziun davart in register funsil informatisà unitar vegnir surpigliadas en il dretg chantunal. 
Tar la revisiun da la lescha ha la regenza grischuna avert ina consultaziun che dura fin ils 30 d' avust 2013. 
Principalmain sa tracti da meglierar la funcziun da publicitad d' in register funsil standardisà sco er la correspundenza. Quai grazia a novas pussaivladads electronicas. 
In project naziunal sco punct da partenza 
Per l' ina stgaffescha la revisiun las basas legalas per eGRIS ( sistem d' infurmaziun electronic per bains immobigliars), in project che vegn actualmain realisà sin plaun federal. 
Latiers tutga la publicaziun d' ina part da las datas dal register funsil en l' internet. 
Tenor il nov dretg federal pon la designaziun e la descripziun d' in bain immobigliar, il num e l' identificaziun da la proprietaria u dal proprietari, la furma da proprietad e la data d' acquist vegnir publitgadas en l' internet. 
Plinavant vegn introducì in sistem d' infurmaziun electronic per bains immobigliars per l' entira Svizra. 
Cun il portal d' infurmaziun electronic Terravis è gia vegnì fatg in project da pilot en il Grischun. 
En il decurs da quest onn duain tut ils uffizis dal register funsil en il chantun esser colliads cun quest portal d' infurmaziun. 
Terravis n' è betg in portal public. 
Il dretg d' utilisaziun han persunas da notariat, geometras e geometers, autoritads, bancas, la Posta, cassas da pensiun, assicuranzas sco er advocatas ed advocats. 
La plattafurma Terravis duai medemamain permetter en l' avegnir ina correspundenza electronica cun l' uffizi dal register funsil. 
Er questa novaziun tutga tar il project eGRIS. 
Uschia daventi p.ex. pussaivel ch' ils uffizis dal register funsil, ils notariats e las bancas liquideschan tranter sai las fatschentas immobigliaras ed ipotecaras sur in' unica interfatscha e – suenter l' introducziun da la documentaziun publica electronica – cumplettamain en il medem sistem. 
Meglierà la gestiun dal register funsil 
Per l' autra vegnan fatgas – tras la revisiun da la lescha – autras adattaziuns al dretg federal che na tutgan betg tar il project eGRIS. 
Uschia duai la procedura da rectificaziun publica ch' è prescritta da nov en il dretg federal vegnir introducida en il dretg chantunal. 
Ils uffizis dal register funsil pon stizzar en il register funsil inscripziuns che han pers lur impurtanza. 
Da l' autra vart ston ellas menziunar da nov tscherts causals en il register funsil, sco p.ex. restricziuns da la proprietad dal dretg public. 
Questas mesiras gidan a survegnir da tut temp infurmaziuns actualas e fidadas davart ils bains immobigliars. 
CECE plus – Il certificat energetic chantunal dals edifizis cun in rapport da cussegliaziun
En il rom da la strategia federala d' energia 2050 s' engascha il chantun Grischun particularmain er per in augment da l' effizienza energetica. 
Il certificat energetic chantunal dals edifizis ( CECE) infurmescha las possessuras ed ils possessurs da chasas quant aut che lur basegn d' energia è. 
Il CECE plus cuntegna ultra da quai in rapport da cussegliaziun che inditgescha mesiras per modernisar ils edifizis. 
A partir dal 1. da fanadur 2013 promova il chantun cun ina contribuziun chantunala l' emissiun d' in tal certificat. 
Il parc d' edifizis dovra circa 45 pertschient da tut l' energia che vegn consumada en Svizra. 
Co vesa quai ora concretamain en las atgnas quatter paraids, en l' atgna chasa? 
Dapi l' onn 2009 è il certificat energetic chantunal dals edifizis ( CECE) in instrument cumprovà che inditgescha a las possessuras ed als possessurs da chasas quant aut ch' il basegn d' energia da lur edifizi è. 
Il basegn d' energia vegn mussà cun las classas d' effizienza dad A fin G da la chadaina d' energia enconuschenta. 
El resguarda il stgaudament, l' aua chauda, l' illuminaziun ed auters apparats che consumeschan electricitad. 
Il CECE stgaffescha uschia transparenza sin il martgà d' immobiglias e permetta la cumparegliaziun cun auters edifizis. 
Propostas cun ina calculaziun dal niz e dals custs 
Il CECE plus cuntegna – ultra da la valitaziun da l' edifizi – er propostas levamain chapiblas per mesiras da modernisaziun ed el inditgescha a las proprietarias ed als proprietaris da chasas tge effect resp. tge custs che questas mesiras provocheschan. 
Ultra d' in giudicament da l' edifizi èsi pussaivel da definir singulas mesiras da renovaziun per mintga sectur da l' edifizi ( stgaudament, fanestras, fatschada, tetg e.u.v.). 
Il CECE plus cuntegna er indicaziuns davart la durada dal niz sco er davart ils custs d' investiziun e da mantegniment. 
La preschentaziun transparenta dals custs facilitescha las decisiuns d' investiziun. 
Las proprietarias ed ils proprietaris da chasas che moderniseschan lur edifizi profitan en plirs reguards. 
Els reduceschan ils custs d' energia, augmentan il confort e la valur da lur edifizi, profitan da programs naziunals da promoziun e gidan a reducir l' emissiun da CO2. 
Il CECE plus è in instrument ideal per analisar energeticamain ils edifizis e per proponer mesiras da modernisaziun cunvegnentas. 
Ils rapports dal CECE vegnan fatgs exclusivamain da spezialistas e spezialists certifitgads. 
Quai garantescha che las mesiras èn correctas dal puntg da vista professiunal ed èn adattadas per l' object analisà. 
Nov program da promoziun per il CECE plus 
A partir dal 1. da fanadur 2013 promova il chantun Grischun cun ina contribuziun chantunala l' emissiun dal CECE plus. 
Per chasas d' ina famiglia vegnan indemnisads pauschalmain 1000 francs resp. maximalmain 50 pertschient dals custs. 
Per chasas da pliras famiglias e per edifizis d' administraziun vegnan surpigliads pauschalmain 1500 francs resp. maximalmain 50 pertschient dals custs. 
Tut las infurmaziuns davart la promoziun ed ils formulars da dumonda, ils mussavias e.u.v. stattan a disposiziun a partir da mez zercladur sin la pagina d' internet da l' uffizi d' energia e da traffic ( UEnTr) sut http://www.aev.gr.ch ( /DE/institutionen/verwaltung/bvfd/aev/dienstleistungen/energieeffizienz/foerderbeitraege/geak/Seiten/default.aspx). 
Las dumondas ston vegnir inoltradas ensemen cun l' offerta d' ina experta u d' in expert dal CECE. 
Sche a la patruna u al patrun da construcziun vegn empermessa ina promoziun, po vegnir surdada l' incarica a l' experta u a l' expert dal CECE. 
Il pajament vegn fatg suenter avair tramess al UEnTr ina copia dal rapport da cussegliaziun dal CECE plus ed il quint da l' experta u da l' expert. 
Infurmaziuns davart il CECE e davart il CECE plus 
Il certificat energetic chantunal dals edifizis vegn emess en l' entira Svizra tenor criteris unitars tras expertas ed experts scolads. 
Tut las infurmaziuns e la glista da las expertas ed experts certifitgads pudais Vus obtegnair sut http://www.geak.ch. 
Infurmaziuns dat er il UEnTr sut il numer da telefon 081'257'36'30. 
Scolaziun e furmaziun supplementara per spezialistas e spezialists grischuns 
Per ch' i stettian a disposiziun er en il Grischun suffizientamain expertas ed experts dal CECE certifitgads per analisar ils edifizis e per cussegliar las proprietarias ed ils proprietaris da chasas organisescha il UEnTr in curs da furmaziun supplementara per spezialistas e spezialists interessads. 
Ulteriuras infurmaziuns chattais Vus sin la pagina d' internet dal UEnTr http://www.aev.gr.ch. 
Aperitiv d' energia dals 5 da zercladur 2013 
Infurmaziuns pli detagliadas davart il CECE plus e davart il program da promoziun chantunal survegnis Vus mesemna, ils 5 da zercladur, a las 17.00 a chaschun dal 74avel aperitiv d' energia a la scola auta da tecnica ed economia ( SATE) a Cuira ( 
Acziun dal traffic public per spargnar energia: spargnar energia e schanegiar il clima cun bus e viafier
Tgi che schanegia l' ambient e pendulescha cun il bus u cun la viafier vegn recumpensà questa stad: Il fanadur e l' avust 2013 datti in rabat da 50 francs per la renovaziun d' abunaments annuals dal traffic public ( AG, AGGR, abunaments coordinads, abunaments dal bus da la citad ed abunaments da lingia). 
Abunaments mensils survegn ins schizunt per la mesadad dal pretsch. 
Pussaivel è quai grazia ad in' acziun da spargnar energia dal chantun Grischun. 
Grazia a la mobilitad arrivain nus mintga di en moda simpla a nossa destinaziun, ma nus duvrain energia per quai. 
Cun passa in terz dal consum total d' energia è il traffic il sectur respectiv il pli grond en Svizra. 
Gist la mobilitad sa basa per ina gronda part sin energias fossilas. 
Questa energia sto vegnir importada en il Grischun, schebain che las participantas ed ils participants dal traffic en il Grischun pudessan atgnamain arrivar a lur destinaziun en moda bler pli ecologica cun agid da l' energia da la forza idraulica indigena. 
En il rom da l' engaschament naziunal per la vieuta energetica e per l' effizienza energetica lantscha il chantun Grischun questa stad in' acziun per midar al traffic public che sa cloma " Pendular è ina buna chaussa – spargnar energia cun bus e viafier ". 
Abitantas ed abitants che han gia midà al traffic public profitan ils mais da fanadur e d' avust 2013 d' in rabat da 50 francs, sch' els renoveschan senza interrupziun lur abunament annual dal traffic public ( AG, AGGR, abunaments coordinads, abunaments dal bus da la citad ed abunaments da lingia). 
Famiglias profiteschan anc dapli da questa acziun, perquai che er ils abunaments dals uffants survegnan il rabat cumplain. 
Abitantas ed abitants che vulan prestar ina contribuziun da valur ad ina bilantscha d' energia positiva pon cumprar in abunament mensil dal traffic public ( AGGR, abunaments coordinads, abunaments dal bus da la citad ed abunaments da lingia) cun in rabat da 50 pertschient, sch' il lieu da partenza ed il lieu d' arriv èn en il Grischun. 
Per quai sto l' emprim di che l' abunament vala esser in di da la perioda d' acziun ( 1. da fanadur fin 31. d' avust 2013). 
Co profitar? 
Il rabat vegn concedì directamain tar la cumpra da l' abunament correspundent en tut ils posts da vendita occupads da las interpresas da transport en il Grischun. 
Il bon correspundent cun las cundiziuns detagliadas sa chatta tar tut ils posts da vendita u po vegnir stampà giu da la pagina d' internet http://www.aev.gr.ch ( /DE/institutionen/verwaltung/bvfd/aev/aktuelles/news/Seiten/130528_ÖVEnergiesparaktion.aspx) a partir dals 28 da zercladur 2013. 
Cun questa acziun e cun la rait dal traffic public d' in fitg bun standard presta il chantun Grischun ina contribuziun impurtanta per spargnar energias fossilas. 
Ultra da quai vegn reducida l' emissiun da CO2 cun duvrar las plazzas da las colliaziuns pendularas ch' èn libras durant las vacanzas da stad, e tut las participantas e participants prestan ina contribuziun persunala per distgargiar l' aria da respirar da l' ozon, da la pulvra fina e dals oxids da nitrogen. 
As participai er e pruvai ora il traffic public: En il Grischun funcziuna la chadaina da transport cun il traffic public da chasa a chasa tar mintga aura e durant 365 dis da l' onn. 
E quai mintga ura, sin adina dapli trajects gia mintga 30 minutas ed en l' aglomeraziun schizunt mintga 10 minutas. 
Apero d' energia dals 5 da zercladur 2013 
L' acziun dal traffic public per spargnar energia è er in tema al 74. apero d' energia mesemna, ils 5 da zercladur, a las 17.00 a la SATE a Cuira ( 
Il parlament po sa decider per novs cedels electorals
La regenza ha deliberà la missiva davart la revisiun parziala da la lescha davart ils dretgs politics en il chantun Grischun. 
Cun quella duain pudair vegnir introducids – tenor ina incumbensa dal parlament – cedels electorals per far ina crusch tar las elecziuns da la regenza e dal cussegl dals chantuns. 
Sco che la consultaziun ha mussà, è il project contestà. 
Ord vista da la regenza duess il vote électronique vegnir sviluppà vinavant. 
En la sessiun da december 2012 ha il cussegl grond acceptà – cunter la voluntad da la regenza – ina incumbensa concernent la simplificaziun da la procedura electorala ( cedel da votar per far ina crusch). 
Questa incumbensa pretenda ina simplificaziun da la procedura per eleger la regenza ed il cussegl dals chantuns. 
L' element central da la simplificaziun duai esser in cedel electoral per far ina crusch. 
En ses project da consultaziun dal cumenzament da schaner 2013 ha la regenza preschentà ina proposta co ch' i pudess esser pussaivel da realisar ina tala procedura electorala. 
Il resultat da la consultaziun mussa che l' introducziun da cedels electorals per far ina crusch è contestada e ch' ella vegn sustegnida mo d' ina maioritad relativamain modesta da las parts ch' èn sa participadas a la consultaziun. 
Ils aderents punctueschan oravant tut la meglra infurmaziun da las votantas e dals votants, entant ch' ils adversaris rendan en spezial attent al fatg ch' il sistem vertent è sa cumprovà. 
Actualmain survegnan las votantas ed ils votants tar las elecziuns chantunalas da maiorz ( regenza e cussegl dals chantuns) cedels electorals cun tantas lingias vidas sco sezs che ston vegnir occupads. 
Lur dretg d' eleger exerciteschan els cun scriver persunalmain a maun ils nums da las persunas sin ils cedels electorals consegnads. 
Giudicament fundamental 
Sin basa dals resultats da la consultaziun sa vesa la regenza obligada da tschentar al cussegl grond anc ina giada la dumonda, sch' igl è raschunaivel d' introducir cedels electorals per far ina crusch. 
Er ord vista da la regenza enconuschan las votantas ed als votants sco er las autoritads la procedura vertenta ed ella funcziuna senza problems. 
Ultra da quai stoi vegnir fatg quint cun il fatg che la nova procedura ha tuttavia mo il caracter d' ina soluziun transitorica. 
En l' avegnir vegn a sa far valair il vote électronique. 
Gia oz pon las Svizras ed ils Svizzers a l' exteriur votar ed eleger electronicamain sin plaun federal e chantunal en il Grischun. 
Il process per extender il vote électronique marscha plainamain en Svizra, ed il Grischun ha ina rolla activa en quest process. 
La schanza è gronda che la finamira d' introducir il vote électronique en tut la Svizra po vegnir cuntanschida en paucs onns. 
Sch' il cussegl grond restass tar sia opiniun dal december 2012, pudessan – cun la missiva da la regenza – vegnir stgaffidas las premissas giuridicas ed organisatoricas che las votantas ed ils votants pudessan dar lur vusch per l' elecziun da la regenza e dal cussegl dals chantuns cun in cedel electoral per far ina crusch. 
Questa procedura duess vegnir applitgada per l' emprima giada per las proximas elecziuns da renovaziun da la regenza che vegnan probablamain ad avair lieu ils 18 da matg 2014. 
La procedura per eleger las dretgiras districtualas e la procedura per eleger il cussegl grond na vegnan betg midadas envers oz. 
Quasi naginas midadas dal cuntegn 
Envers il cuntegn dal project da consultaziun n' è quel da la missiva da la regenza strusch vegnì midà. 
In element essenzial è quel ch' ina procedura d' annunzia sto da nov avair lieu avant las elecziuns da la regenza e dal cussegl dals chantuns. 
Las candidatas ed ils candidats ston vegnir annunziads cun glistas electoralas. 
Mo persunas annunziadas valaivlamain vegnan alura inscrittas sin ils cedels electorals prestampads sco candidatas e candidats. 
Persunas betg annunziadas pon però er vegnir elegidas, sch' ellas adempleschan las premissas d' elegibladad generalas; ils nums da questas persunas sto la votanta u il votant scriver a maun sin il cedel electoral. 
En la missiva è vegnida integrada supplementarmain la suandanta disposiziun davart la procedura d' annunzia: Per candidatas e candidats che han gia fatg tras l' emprim scrutini duai la decleraziun en scrit ch' ellas ed els restian tar lur candidatura bastar sco annunzia per il segund scrutini. 
Ellas ed els na ston pia betg – sco che quai è necessari avant l' emprim scrutini – inoltrar anc ina giada ina glista electorala cun 20 suttascripziuns. 
Il cussegl grond vegn a tractar la fatschenta en la sessiun d' avust 2013. 
Occurrenza finala &quot;IPM grischunas en acziun: structuras favuraivlas per famiglias sco factur da success&quot;
Il project " IPM en acziun: structuras favuraivlas per famiglias sco factur da success ", ch' è vegnì lantschà l' onn 2011, va en la fasa finala. 
Nov interpresas pitschnas e mesaunas ( IPM) da la Val dal Rain grischuna cun var 700 collavuraturas e collavuraturs han lavurà ils ultims 2 onns vi da la concepziun e vi da l' extensiun da cundiziuns da lavur favuraivlas per famiglias en lur manaschi. 
Gievgia, ils 6 da zercladur 2013, ha lieu a Cuira l' occurrenza finala publica. 
Sco lieu economic stat il Grischun oz en ina fitg ferma concurrenza per bunas collavuraturas e buns collavuraturs e cunzunt per forzas spezialisadas. 
En tut las branschas observan ins ina mancanza da forzas spezialisadas, e questa mancanza daventa anc pli critica pervia da la situaziun periferica dal chantun. 
Per pudair subsister en questa concurrenza dovri bunas cundiziuns generalas. 
In factur pli e pli impurtant daventa en quest connex er la cumpatibilitad da la professiun cun la famiglia per dunnas e per umens. 
Investiziuns che portan ultra da quai in niz economic, sco quai che studis mussan. 
En il rom dal project " IPM en acziun: structuras favuraivlas per famiglias sco factur da success ", ch' è vegnì purtà dal chantun Grischun, han nov interpresas da la Val dal Rain grischuna pudì profitar d' ina analisa dal center UND che ha controllà, quant enavant che lur cundiziuns da lavur èn favuraivlas per famiglias. 
Analisads èn vegnids champs d' acziun sco il temp da lavur, la recrutaziun resp. il svilup dal persunal, la cultura dal manaschi, la direcziun, las prestaziuns d' assistenza, las cundiziuns d' engaschament ed ils cuntegns da lavur. 
Ultra d' ina registraziun da las datas focussada hai dà discurs cun la direcziun da l' interpresa resp. dal persunal sco er cun ina schelta da collavuraturas e da collavuraturs. 
Alura è vegnì fatg in rapport da la situaziun cun recumandaziuns specificas per l' interpresa. 
Las interpresas èn vegnidas accumpagnadas tar la realisaziun dals plans da mesiras. 
Plinavant han las interpresas pudì discutar ina cun l' autra. 
Quest barat ha gì lieu en furma da discurs a la maisa radunda. 
Ina valitaziun fitg positiva ha survegnì il sguard sur l' atgna branscha ora. 
Gia a chaschun dal segund discurs a la maisa radunda èsi sa mussà, co che temas tuttavia delicats sco " plans da temp da lavur favuraivels per famiglias en interpresas cun lavur da squadra ", " jobsharing ", " dapli dunnas en il cader ", " tschertgar sistematicamain forzas spezialisadas " sco er " egualitad dals salaris e transparenza " sa laschan realisar cun success. 
Occurrenza finala publica 
Gievgia, ils 6 da zercladur 2013, a las 17.00, ha lieu en l' aula da la scola spezialisada superiura da la Svizra sidorientala ( IFSP) a Cuira ( Gürtelstrasse 48) l' occurrenza finala dal project. 
L' occurrenza è publica e sa drizza ad interprendidras ed ad interprendiders dad IPM, a persunas spezialisadas en fatgs da persunal, a persunas da la politica e da l' economia sco er a lavurantas ed a lavurants che s' engaschan per mesiras economicas innovativas e favuraivlas per famiglias e ch' èn interessads vi d' ina ballantscha positiva tranter la famiglia e la professiun. 
Envidadas èn en spezial er interpresas ch' èn interessadas vi d' in project successur. 
Persunas da cader, collavuraturas e collavuraturs sco er persunas participadas al project discuteschan davart lur experientschas durant il project, davart lur mesiras e davart ils success concrets. 
Plinavant vegn preschentà in project successur che vul derasar la favuraivladad per famiglias er en las regiuns dal chantun. 
Las nov IPM participadas vegnan ultra da quai undradas perquai ch' ellas èn sa participadas al project e s' engaschadas per la favuraivladad per famiglias ( dapli infurmaziuns davart l' occurrenza sut http://www.stagl.gr.ch). 
Las nov IPM grischunas " en acziun " 
IBC Energia Aua Cuira, Merz Gastro SA, Josias Gasser Materialias da construcziun SA, Do it Martgà da construcziun SA, spitex Cuira, Bus da la citad da Cuira SA, Lia rumantscha, hotel Stern Cuira SA e Wenzel Metromec SA. Dapli infurmaziuns sut http://www.stagl.gr.ch http://www.und-online.ch e http://www.berufundfamilie.admin.ch. 
Il cusseglier guvernativ Rathgeb visita ils ospitals regiunals
Il cusseglier guvernativ Christian Rathgeb fa fin l' atun ina visita a tut ils ospitals regiunals dal Grischun. 
Al lieu vul el discutar cun las persunas ch' èn responsablas per ils ospitals davart las dumondas e davart ils temas actuals. 
Ils ospitals regiunals èn pitgas impurtantas per il provediment da la sanadad. 
Els garanteschan che la populaziun da tut las parts dal chantun haja access a temp util – or dal puntg da vista da la medischina ed or dal puntg da vista social – ad in ospital cun ina incarica da provediment da basa. 
Las visitas dal cusseglier guvernativ Christian Rathgeb servan a sclerir ils problems che occupan l' ospital respectiv ed a chattar eventualmain soluziuns. 
En quest connex duai er vegnir inditgada la vista ch' il departament da giustia, segirezza e sanadad ha per l' entir chantun. 
Il schef dal departament spetga ch' ils contacts cun las persunas ch' èn responsablas per ils ospitals regiunals dettian ultra da quai impuls per la futura politica d' ospitals dal chantun. 
Sin sia tura tras ils ospitals vegn Rathgeb accumpagnà da ses collavuraturs ils pli stretgs, Claudio Candinas, secretari dal departament, e Rudolf Leuthold, manader da l' uffizi da sanadad. 
Sco emprims vegnan visitads gievgia, ils 6 da zercladur 2013, l' ospital da l' Engiadin' ota e l' ospital da la Bregaglia. 
Survista da las visitas als ospitals 2013: 
6 da zercladur 
ospital da l' Engiadin' ota 
6 da zercladur 
ospital da la Bregaglia 
26 da zercladur 
ospital da Tusaun 
23 d' avust 
ospital dal Surses 
5 da settember 
ospital da Schiers 
13 da settember 
ospital da la Val Müstair 
26 da settember 
ospital da Puschlav 
2 d' october 
ospital da Scuol 
3 d' october 
ospital da Tavau 
31 d' october 
ospital da Glion 
Program San Gottardo 2020: La confederaziun ed ils chantuns Grischun ed Uri sustegnan la colliaziun dals territoris da skis Andermatt–Sedrun–Mustér
Ils chantuns Grischun ed Uri sa participeschan ensemen cun la confederaziun en il rom da la nova politica regiunala ( program San Gottardo 2020) a la colliaziun dals territoris da skis da la Andermatt – Sedrun Sport SA cun tut en tut 48 milliuns francs. 
Per il Grischun stat en il center da las stentas da promoziun la creaziun d' in territori funcziunal en la part sura da la Surselva ch' è collià cun Andermatt. 
En la nova arena da skis ( Andermatt – Gemsstock – Oberalp Sedrun) duain tenor il plan da fatschenta dals investiders vegnir investids var 134 milliuns francs en in' emprima etappa. 
En il rom da la nova politica regiunala sa participescha la confederaziun cun 40 milliuns francs, il chantun Uri cun 5 milliuns francs ed il chantun Grischun cun 3 milliuns francs. 
Uschia sustegnan la confederaziun ed ils dus chantuns da staziunament fermamain il svilup dal territori da skis ed il svilup economic da la regiun. 
En connex cun la nova arena da skis vegn ussa er concretisada l' idea da colliar ils territoris da skis da Sedrun e da Mustér che vegn discutada gia dapi in pèr onns. 
Quest project po er contribuir ina part impurtanta al svilup da l' infrastructura da skis ed uschia al svilup economic dal territori dal Gottard. 
Perquai èn ils chantuns Grischun ed Uri sco er la confederaziun pronts da garantir sut tschertas premissas er ina promoziun da las telefericas Mustér SA. 
Cun colliar ils territoris da skis da Mustér fin ad Andermatt vegn realisà in territori per il sport d' enviern modern, attractiv e varià. 
Quel attira, er en vista a la purschida da pernottaziuns engrondida, dapli giasts dal di e giasts da vacanzas internaziunals. 
La finamira è ina purschida cumpletta internaziunalmain cumpetitiva, da la quala profitan – ultra dals giasts – er las persunas indigenas e las collavuraturas ed ils collavuraturs da tut la regiun e che stgaffescha ina valurisaziun enorma per la regiun. 
Vitiers vegn la pussaivladad da rinforzar il turissem da stad. 
Tut en tut sa porschan a las interpresas d' alloschament schanzas per investir, per stgaffir letgs chauds sco er per mantegnair e stgaffir plazzas da lavur. 
Da quai na vegnan betg mo a profitar l' economia e la populaziun en ils chantuns Uri e Grischun, mabain er en ils chantuns Tessin e Vallais. 
Certificats per las novas bibliotecaras
En il Grischun han 13 bibliotecaras terminà dacurt lur furmaziun supplementara e survegnì il certificat da la cuminanza da lavur da las bibliotecas svizras da lectura publica ( CLP). 
En las passa 50 bibliotecas da scola e bibliotecas communalas dal chantun vegn prestada ina lavur da biblioteca cumpetenta. 
Quai cun il sustegn da la biblioteca chantunala dal Grischun, nua ch' i vegnan purschids regularmain perfecziunaments correspundents per persunas creschidas. 
Quests perfecziunaments adempleschan las prescripziuns da qualitad tenor las directivas vertentas da la cuminanza da lavur da las bibliotecas svizras da lectura publica ( CLP). 
Ils curs vegnan organisads da l' incumbensada chantunala da las bibliotecas Nelly Däscher en num da la cumissiun da biblioteca dal Grischun. 
Il curs fundamental da la CLP terminescha suenter 27 dis d' instrucziun cun in examen. 
Dacurt han 13 absolventas survegnì il certificat da la CLP a chaschun da la festa da finiziun. 
Jürg Simonett, il vicemanader da l' uffizi da cultura e manader dal museum retic, ha gratulà a las collavuraturas da las bibliotecas CLP e las ludà per lur engaschi. Plinavant ha el menziunà ch' ellas possian ussa applitgar lur novas enconuschientschas en lur bibliotecas, ch' èn instituziuns da basa en las vischnancas. 
I valia la paina da nizzegiar sinergias, da sa preschentar communablamain e da furmar ina rait ensemen cun las autras bibliotecas grischunas. 
Uschia possian las purschidas ed ils servetschs da las singulas bibliotecas vegnir coordinads optimalmain in cun l' auter. 
In certificat han survegnì: 
Stefania Cavelti, Cuira; Petra Fallet-Scandella, Müstair; Silvia Führer-Mugglin, Igis; Fabienne Grünenfelder-Plaz, Wangs; Susanne Guntli-Schnider, Heiligkreuz; Madlen Hofstetter-Zangger, Silvaplauna; Brigitte Lippuner, Jenins; Daniela Schindler-Breitenmoser, Mitlödi; Sandra Tanner, Marbach; Ulrica Wieland, Schiers; Claudia Willi, Walenstadt; Martina Willi Bugmann, Domat; Loredana Willy, Zuoz. 
Dapli meds finanzials per la cassa da pensiun dal Grischun
La regenza grischuna propona mesiras per mantegnair respectivamain per betg laschar crudar pli fitg il nivel da las rentas tar la cassa da pensiun dal Grischun. 
Ella ha avert la consultaziun tar ina revisiun parziala correspundenta da la lescha davart la cassa da pensiun chantunala dal Grischun. 
La populaziun svizra vegn adina pli veglia. 
Dapi che la cassa da pensiun obligatorica è vegnida introducida l' onn 1985, è la durada probabla da la vita a la vegliadetgna da 65 onns s' augmentada per var 4 onns tar ils umens e per 2,5 fin 3 onns tar las dunnas. 
Quai vul dir ch' il chapital ch' ins ha spargnà en la cassa da pensiun sto tanscher adina pli ditg. 
Las tariffas dals tschains d' investiziuns cun paucas ristgas, sco p.ex. per obligaziuns da la confederaziun sa reduceschan dapi onns. 
Dapi 2 fin 3 onns èn ellas sin in nivel fitg bass. 
Ils retgavs da las investiziuns da chapital na cuntanschan betg pli las renditas dals decennis anteriurs. 
Pervia da quests svilups han las cassas da pensiun stuì cumenzar ils ultims 5 fin 7 onns a curreger lur empermischuns da rentas memia autas dals onns precedents ed adattar quellas a la realitad. 
Da quest trend n' è er la cassa da pensiun dal Grischun ( CPGR) betg mitschada. 
En plirs pass ha la CPGR sbassà dal 2006 fin il 2012 las rentas da persunas novpensiunadas per var 10 pertschient. 
Pervia dals svilups menziunads e pervia da novas basas tecnicas ha il tschains tecnic, che vegn duvrà per calcular la renta da vegliadetgna, stuì vegnir sbassà danovamain per ils 31 da december 2012. 
En consequenza da quai han er stuì vegnir adattadas las tariffas da conversiun che servan a fixar las rentas. 
Novas rentas da vegliadetgna sa sbassan pia danovamain. 
La regenza vul dentant mantegnair tant sco pussaivel il nivel da prestaziun per las persunas ch' èn assicuradas tar la CPGR. 
Perquai propona ella mesiras da sustegn. 
Igl è previs da prolungar in pau il temp da spargn e d' auzar levamain las contribuziuns da spargn. 
Igl è previs da cumenzar a spargnar gia en la vegliadetgna da 20 onns ( fin ussa 25 onns) e d' augmentar levamain las contribuziuns en la segunda mesadad da la carriera a partir da la vegliadetgna da 45 onns. 
Il chantun sco patrun sto far quint cun custs supplementars per onn da var 750'000 francs per sias circa 3000 collavuraturas e collavuraturs. 
La contribuziun da la singula collavuratura u dal singul collavuratur è en media circa 205 francs dapli per onn. 
Sin basa da la lescha davart la cassa da pensiun è il legislatur cumpetent per fixar las contribuziuns da spargn. 
Perquai sto la lescha davart la cassa da pensiun vegnir suttamessa ad ina revisiun parziala, per ch' ins possia introducir las mesiras da sustegn proponidas. 
La regenza grischuna ha avert la consultaziun en chaussa. 
Communicaziun da la regenza dals 6 da zercladur 2013
La regenza grischuna inoltrescha per incumbensa dal parlament ina iniziativa dal chantun per la protecziun da las auas. 
Plinavant ha la regenza approvà mintgamai in project collectiv per la selvicultura e per la reparaziun d' ovras da protecziun. 
La lescha federala davart la protecziun da las auas duai vegnir adattada 
Il chantun Grischun inoltrescha a la confederaziun ina iniziativa dal chantun concernent l' adattaziun da la lescha davart la protecziun da las auas. 
Qua tras realisescha la regenza ina incumbensa dal cussegl grond ch' è vegnida acceptada en la sessiun d' avrigl 2013. 
L' iniziativa dal chantun en furma d' ina proposta generala pretenda ch' ils interess da las proprietarias e dals proprietaris da bains immobigliars sco er da l' agricultura vegnian resguardads meglier en la lescha davart la protecziun da las auas. 
Ils chantuns duain survegnir la cumpetenza e la libertad da resguardar pli fitg ils interess concernent la protecziun da las surfatschas utilisadas da l' agricultura e da stabiliments che dependan dal lieu. 
Plinavant sto vegnir garantida en la vischinanza da l' aua ina cumpensaziun effectiva da surfatschas cun culturas alternantas che van a perder. 
Betg mo il Grischun, er auters chantuns han inoltrà a la confederaziun iniziativas dals chantuns per la protecziun da las auas. 
Mesiras forestalas per circa 24 milliuns francs 
En collavuraziun cun circa 200 proprietarias e proprietaris da guauds publics e privats ha l' uffizi chantunal da guaud e privels da la natira elavurà il project collectiv " Selvicultura 2013 ". 
Il project cuntegna il mantegniment dals guauds da protecziun, la promoziun da la biodiversitad, la tgira dal guaud giuven er ordaifer il guaud da protecziun e plinavant il sustegn da tagls da laina cun la crana a cabel a lunga distanza. 
Il project collectiv cumpiglia tut en tut 2769 hectaras guaud cun ina producziun da laina da circa 285'000 meters cubic. 
La regenza ha approvà il project che custa totalmain 24,1 milliuns francs. 
Finanzià vegn il project tras meds da la confederaziun e dal chantun sco er da las proprietarias e dals proprietaris dals guauds respectivs. 
Las contribuziuns da la confederaziun e dal chantun importan ensemen circa 14 milliuns francs per la tgira dal guaud da protecziun, 2,1 milliuns francs per la promoziun da la biodiversitad e totalmain 1,75 milliuns francs per la tgira dal guaud giuven ordaifer il guaud da protecziun sco er per la promoziun da tagls da laina cun la crana a cabel a lunga distanza. 
Approvà in project collectiv per ovras da protecziun 
La regenza ha approvà in project collectiv " Reparaziun d' ovras da protecziun 2013 " da differentas vischnancas, da la Viafier retica e da l' uffizi da construcziun bassa dal Grischun. 
Il project ha la finamira da conservar ovras da protecziun existentas cunter privels da la natira mantegnend il standard oriund sco er da meglierar l' effect da quests stabiliments. 
Pertutgads dal project collectiv èn 41 objects. 
Ils custs totals importan 6,4 milliuns francs. 
Mess en vigur la revisiun parziala da la lescha davart l' organisaziun giudiziala 
La revisiun parziala da la lescha davart l' organisaziun giudiziala vegn messa en vigur retroactivamain per il 1. da schaner 2013. 
Il cussegl grond aveva approvà ils 4 da december 2012 la midada da l' art. 36 al. 
2 e 3 da la lescha davart l' organisaziun giudiziala. 
Da vischnancas e da regiuns 
Trin: Il project " Engrondiment Oberwaldweg " da la vischnanca da Trin vegn approvà. 
Als custs vegn garantida ina contribuziun da maximalmain 4'788'600 francs. 
Il project prevesa d' engrondir la via da guaud existenta d' ina lunghezza da 5490 meters ad ina via ch' è charrabla per camiuns. 
En lieus adattads vegnan construids plirs deposits da laina resp. pliras plazzas per installar la crana a cabel. 
L' engrondiment permetta da racoltar en l' avegnir la laina en moda effizienta. 
Plinavant vegn garantì l' access als territoris che vegnan duvrads da l' agricultura, a plirs culms sco er als rempars da lavinas en il territori " Alp Mora ". 
Bravuogn: Il project " Renovaziun da las vias da guaud Cuolm da Latsch " da la vischnanca da Bravuogn vegn approvà. 
Als custs vegn garantida ina contribuziun da maximalmain 1'694'000 francs. 
Per tgirar e per cultivar ils guauds sur las fracziuns da Latsch e da Stugl dovri in meglier access. 
La vias d' access al guaud han ina lunghezza totala da 5582 meters. 
Da quai èn 1045 meters vias novas e 4537 meters renovaziuns da vias existentas. 
Bravuogn: A la vischnanca da Bravuogn vegn garantida ina contribuziun da 180'000 francs per renovar e per engrondir il provediment d' aua. 
Medel/Lucmagn: A la corporaziun d' aua " Provediment d' aua Medel/Lucmagn " vegn garantida ina contribuziun da maximalmain 65'340 francs als custs per renovar e per engrondir il provediment d' aua Mutschnengia, 5. etappa dal project general. 
Sta. Maria i.C.: A la vischnanca da Sta. Maria i.C. vegn garantida ina contribuziun da 126'000 francs per renovar il provediment d' aua ( conduct da funtauna). 
Lantsch: Il project da rempars en la Val Tgietschen, Lantsch, vegn approvà. 
Concedida vegn ina contribuziun da maximalmain 68'200 francs. 
Il project cumpiglia la reparaziun da donns vi dals rempars dal torrent. 
Alvaschagn: Il plan da zonas e plan general da furmaziun 1 :2000 " Solas ", che la vischnanca d' Alvaschagn aveva concludì ils 17 da december 2010 en il rom d' ina revisiun totala da la planisaziun locala, vegn ussa approvà er areguard la zona d' explotaziun da material per pudair explotar gera a Frasteals. 
Il plan general da furmaziun 1 :1000 " Chava da crappa Frasteals " vegn medemamain approvà. 
La permissiun da runcar vegn concedida e communitgada a medem temp sco il conclus d' approvaziun. 
Contribuziuns chantunalas a differentas instituziuns 
Ems-Chemie SA: A l' Ems-Chemie SA a Domat vegn garantida ina contribuziun chantunala da maximalmain 198'630 francs per renovar ses binaris da colliaziun privats. 
La contribuziun è colliada cun la cundiziun ch' il project vegnia realisà entaifer ils proxims 3 onns. 
Graubünden eTourism ScRL: A la Graubünden eTourism ScRL vegn garantida ina contribuziun chantunala da 456'000 francs, dentant maximalmain 50 pertschient dals custs effectivs, per il project " eTourismus Servicezentrum Graubünden ". 
En il rom dal project vegnan reunids ils sistems da reservaziun electronics per giasts da las destinaziuns da vacanzas grischunas participadas. 
I sa tracta d' in project parzial da la plattafurma turistica electronica dal Grischun. 
Projects da vias 
La regenza ha approvà 2'850'000 francs per lavurs da construcziun sin il suandant traject: 
- via da Stugl: lavurs d' impressari e da cuvrida, Buorcha – Latsch 
Plinavant ha la regenza approvà il project d' exposiziun per la correcziun da la via da la Lumnezia, traject Vella, entaifer il vitg. 
Il project cuntegna la reparaziun dal traject Vella, entaifer il vitg, en spezial la renovaziun ed il rinforzament da la surstructura da la via sco er ina meglieraziun da l' allontanament da l' aua. 
Stgaffì in program chantunal d'integraziun per il Grischun
A partir dal 1. da schaner 2014 vegnan la confederaziun ed ils chantuns a reglar la promoziun specifica da l' integraziun en il rom da programs chantunals d' integraziun ( PCI). 
Per incumbensa da la regenza ha il post spezialisà per l' integraziun elavurà – en collavuraziun cun differents partenaris – in program correspundent cun mesiras per il chantun Grischun. 
Il punct da partenza èn stadas las directivas per promover l' integraziun da persunas estras che la regenza aveva deliberà l' onn 2012. 
La confederaziun ed ils chantuns èn s' obligads en in document da basa da rinforzar lur stentas a favur da l' integraziun da persunas estras integrond las vischnancas. 
Per quest intent han els definì parameters e finamiras strategicas per lung dals trais accents tematics " infurmaziun e cussegliaziun ", " furmaziun e lavur " sco er " chapientscha ed integraziun sociala ", ils quals furman la basa dals programs chantunals d' integraziun dals onns 2014 fin 2017. 
Per incumbensa da la regenza e sut la direcziun da las delegadas e dals delegads chantunals da l' integraziun sco er en collavuraziun cun ina gruppa da lavur interdepartamentala è vegnì elavurà in program d' integraziun per il chantun Grischun ensemen cun las vischnancas che demussan ina gronda quota da persunas estras sco er ensemen cun auters partenaris ch' èn relevants per l' integraziun. 
Quest program sa chapescha da princip sco ulteriur svilup da las " directivas per promover l' integraziun da persunas estras " ch' èn vegnidas deliberadas da la regenza grischuna il favrer 2012, e s' orientescha a las finamiras da la confederaziun sco er als champs d' acziun menziunads en las directivas. 
Resultà è in pachet da mesiras cumplessiv per ils onns 2014 fin 2017 che tschenta la basa per la confinanziaziun da la confederaziun en il rom dal program da quatter onns e che vegn ad esser il mussavia per la promoziun da l' integraziun en il chantun Grischun per ils proxims onns. 
Ulteriur svilup persistent da la promoziun da l' integraziun 
Il program chantunal d' integraziun duai promover ed implementar persistentamain – tras in process cun ina vasta basa – l' ulteriur svilup da la promoziun da l' integraziun da persunas estras en il chantun. 
Uschia vegnan amplifitgadas cun cleras finamiras las purschidas existentas gia oz per la promoziun da l' integraziun cun mesiras orientadas al basegn, sco ch' i mussan ils exempels qua sutvart: Metter a disposiziun material d' infurmaziun en las linguas discurridas il pli savens en il chantun davart dumondas dal dumagnar il mintgadi, sustegnair las vischnancas ad intermediar emprimas infurmaziuns a persunas ch' èn gist arrivadas, cussegliar persunas cun in basegn d' integraziun particular, amplifitgar regiunalmain e tenor basegn curs da lingua en collavuraziun cun vischnancas e cun uffizis socials, crear la basa per la promoziun tempriva d' uffants dischavantagiads socialmain gia en la vegliadetgna prescolara e sustegnair projects da pilot, promover la collavuraziun cun geniturs da lingua estra en scola, meglierar l' access a la scolaziun ed a la furmaziun per persunas ch' èn arrivadas tard e per giuvenils da lingua estra, rinforzar l' integraziun da patrunas e da patruns en la promoziun da l' integraziun sco er promover projects communals per integrar la populaziun estra. 
La finamira dal program chantunal d' integraziun è quella da crear – cun soluziuns pragmaticas ed observond la vicendaivladad dals dretgs e dals duairs – perspectivas da svilup per tut las gruppas da la populaziun en il chantun. 
Resultats da la votaziun dal pievel dals 9 da zercladur 2013 sin www.gr.ch
Ils resultats da la votaziun dal pievel dad oz en il chantun Grischun pudais Vus consultar en l' internet sut /RM/publicaziuns/elecziunsevotaziuns/resultas/Seiten/2013_06_09_Resultat.aspx ( documents *.pdf e *.txt da mintga project da votaziun cun la pussaivladad d' als chargiar giu). 
Success per las petiziuns dal 1. parlament da mattas dal Grischun
Mardi, ils 11 da zercladur 2013, vegn il cussegl grond a tractar, durant la sessiun da zercladur, las petiziuns dal 1. parlament da mattas dal Grischun. 
Las cumissiuns predeliberantas proponan d' acceptar la petiziun per mauns da la regenza. 
Il 1. parlament da mattas dal Grischun dals 8 da november 2012 ha deliberà duas petiziuns per mauns dal cussegl grond. 
L' emprima petiziun pretenda che l' abunament general grischun saja mez gratuit per tut ils giuvenils. 
La segunda petiziun pretenda ch' i dettia en mitga scola ina persuna da contact qualifitgada per cussegliar las victimas dal cybermobbing. 
Tant la cumissiun per ambient, traffic ed energia sco er la cumissiun per furmaziun e cultura recumondan al cussegl grond d' acceptar las duas petiziuns per mauns da la regenza per ch' ellas possian vegnir elavuradas vinavant. 
Las propostas laschan presumar ch' ils dus giavischs èn vegnids prendids serius en las cumissiuns ed han chattà bainvulientscha e consentiment. 
Quai è in grond success. Betg mo per las petiziunarias, mabain per il 1. parlament da mattas dal Grischun. 
La debatta parlamentara davart las petiziuns metta ils giavischs da persunas giuvnas en l' interess public. 
Ed ella mussa a las participantas dal parlament da mattas ch' ellas han lantschà cun success in process politic. 
Nagina ulteriura reducziun da l'armada en il Grischun
La regenza grischuna s' engascha per il Grischun sco lieu da staziunament per l' armada. 
En ina brev al president da la confederaziun e schef dal DDPS Ueli Maurer exprima ella sia aspectativa che en il Grischun na vegnian betg pli realisadas novas mesiras da spargn en connex cun l' armada. 
Il departament federal da defensiun, protecziun da la populaziun e sport ( DDPS) elavura actualmain in rapport davart l' ulteriur svilup da l' armada. 
Quest rapport vegn a cuntegnair er ina planisaziun da renunzia, e quai particularmain pervia da las directivas dal preventiv dal cussegl federal. 
Pervia da la gronda impurtanza da l' armada per il chantun Grischun sa drizza la regenza grischuna cun ina brev al president da la confederaziun e schef dal DDPS Ueli Maurer. 
En sia brev metta la regenza en evidenza ch' en il passà haja il chantun Grischun gia stuì far ina planisaziun da renunzia drastica en connex cun l' armada. 
Durant ils ultims 20 onns èn vegnidas reducidas en il Grischun circa 140 plazzas sin il champ da l' armada. 
Sulettamain dapi l' onn 2005 èn sparidas circa 60 plazzas da lavur mo a Cuira e conturns. 
Avant han las regiuns medemamain stuì acceptar ina reducziun massiva dals appartegnents da l' armada staziunads en l' anteriur corp da guardiafortezzas. 
En vista a quest svilup spetga la regenza ch' il chantun Grischun restia schanegià d' ulteriuras mesiras da spargn che vegnissan eventualmain prendidas en connex cun l' ulteriur svilup da l' armada. 
Ina reducziun nunevitabla da las plazzas d' armas stuess – tenor l' avis da la regenza – vegnir cumpensada cun domiciliar en il Grischun auters stabiliments ed autras instituziuns militaras, per exempel in center da cumpetenza alpin da l' armada. 
Er la reintroducziun dal deposit decentral e da l' administraziun dal material da corp ( center d' infrastructura) stuess vegnir prendida en consideraziun. 
Centers d' infrastructura decentrals han l' avantatg che l' armada po vegnir equipada uschè damanaivel dal lieu d' acziun sco pussaivel. 
En sia brev renviescha la regenza er a l' impurtanza da la brigada d' infantaria da muntogna 12. Ella sto senza auter vegnir mantegnida en ses lieu da staziunament a Cuira, er sco post da commando. 
Il lieu da staziunament actual dal commando da la brigada d' infantaria da muntogna 12 a Cuira è in punct vaira essenzial per la buna veglia da la populaziun chantunala – ed en spezial natiralmain per la populaziun da Cuira e conturns – visavi l' armada. 
Il Grischun è tradiziunalmain in chantun fitg favuraivel al militar. 
La populaziun è er fitg conscienta da la contribuziun impurtanta da l' armada per dumagnar eveniments e per realisar occurrenzas sin il territori chantunal. 
Da quai fan part il forum economic mundial ( WEF) a Tavau ubain l' eveniment da la natira ch' è gist capità a Domat ( bova da la Val Parghera). 
Questa buna chapientscha merita da vegnir mantegnida. 
Ina delegaziun dal parlament dal chantun Glaruna visita il cussegl grond dal chantun Grischun
Ina delegaziun dal cussegl grond dal chantun Glaruna ha visità oz durant la sessiun da zercladur las collegas ed ils collegas dal chantun Grischun a Cuira. 
La delegaziun glarunaisa da set persunas è vegnida manada dal president dal parlament Fredo Landolt e dal vicepresident Kaspar Krieg. 
Els èn vegnids accumpagnads dals dumbravuschs Hans Peter Spälti, Fridolin Luchsinger e Mathias Zopfi, da l' anteriur president dal cussegl grond Richard Lendi e dal secretari dal cussegl grond Josef Schwitter. 
Ils giasts dal chantun Glaruna èn vegnids beneventads da la presidenta dal cussegl grond dal Grischun Elita Florin-Caluori e dal vicepresident Hans Peter Michel. 
Da vart dal Grischun èn sa participads a la scuntrada plinavant ils presidents da las fracziuns e l' anteriur president dal cussegl grond Ueli Bleiker. 
L' avantmezdi ha la delegaziun suandà las tractativas actualas en l' edifizi dal cussegl grond. 
Il suentermezdi ha ella visità il museum da la natira dal Grischun ed alura fatg in gir tras la staziun e la citad veglia da Cuira. 
La visita da la delegaziun ha servì al barat d' experientschas sco er a la tgira da las relaziuns amicablas. 
Communicaziun da la regenza dals 13 da zercladur 2013
La regenza grischuna ha tractà diversas fatschentas communalas e regiunalas. 
Quatter pavigliuns da la scola chantunala Plessur " van " a Lucerna 
Il chantun Grischun venda quatter pavigliuns da la scola chantunala Plessur a Cuira per 50'000 francs a la vischnanca politica da Horw en il chantun Lucerna. 
La vischnanca da Horw ha fatg sco unica in' offerta d' acquisiziun da tuts quatter pavigliuns ed ultra da quai al pretsch il pli aut per object. 
A Horw vegnan duvradas las totalmain 32 stanzas da scola durant in' emprima fasa sco provisori per l' administraziun communala entant ch' i vegn sanà l' edifizi communal. 
Suenter vegnan ellas a servir sco locals substitutivs durant la renovaziun e l' engrondiment da la chasa da scola dal stgalim superiur. 
La scola chantunala Plessur a Cuira aveva nizzegià ils pavigliuns sco locals provisorics d' instrucziun e da dimora durant la sanaziun. 
Fin la fin d' avrigl 2014 èn ils quatter pavigliuns anc affittads da la citad da Cuira sco locals da scola temporars. 
Suenter èn els proprietad da la vischnanca da Horw. 
Nova ordinaziun tar la lescha davart ils servetschs psichiatrics dal Grischun 
La lescha davart ils servetschs psichiatrics dal Grischun ch' è entrada en vigur il 1. da schaner 2013 pretenda ina revisiun da l' ordinaziun tar la lescha davart l' organisaziun da la psichiatria. 
L' ordinaziun è vegnida suttamessa ad ina revisiun parziala ed ha survegnì in nov num da la regenza. 
Da vischnancas e da regiuns 
Fideris: La revisiun parziala da la lescha da construcziun, concludida da la vischnanca da Fideris ils 27 d' october 2011, vegn approvada. 
Il plan da zonas e plan general da furmaziun 1 :2000 Arieschbach ch' è vegnì concludì il medem mument vegn approvà cun cundiziuns. 
Tenor ils plans da la vischnanca duain vegnir construidas en il territori Arieschbach ina plazza da rimnada e da zavrada per rument da construcziun mineral sco er ina plazza da cumpostadi. 
Grono: Il plan da zonas 1 :2000 ch' è vegnì concludì da la vischnanca da Grono ils 26 da november 2000 en il rom d' ina revisiun totala da la planisaziun locala vegn approvà concernent l' attribuziun da la parcella nr. 242 a la zona d' industria. 
La parcella situada en il territori " Pascolet " sa chatta per part en il guaud. 
Perquai ch' i manca ina permissiun da runcar ha la regenza sistì l' onn 2002 da far la procedura d' approvaziun concernent l' enzonaziun. 
Il matg da quest onn ha il departament cumpetent da construcziun traffic e selvicultura concedì la permissiun definitiva da runcar per 4500 meters quadrat da guaud. 
Val Stussavgia: Il project " Rempar da lavinas e plantaziun Neukirch nord " da la vischnanca da Val Stussavgia vegn approvà. 
Als custs vegn garantida ina contribuziun da totalmain 925'650 francs. 
Il project ha la finamira da proteger la via da la Val Stussavgia. 
Ils dus laviners tar Neukirch nord respectivamain " Gün " vegnan segirads cun rempars da lavinas temporars e cun emplantaziuns. 
Sour: A la vischnanca da Sour vegn garantida ina contribuziun da maximalmain 192'900 francs a favur da la construcziun nova da la serenera a Sour. 
Projects da vias 
La regenza ha approvà 1'536'000 francs per lavurs da construcziun sin ils suandants trajects: 
- via da la Mantogna dadens: lavurs d' impressari a Masagn, Martinsruh 
- via d' Engiadina: lavurs d' impressari per la protecziun cunter crudada da crappa Traversinas, traject Ardez – Scuol 
Novas regiuns sco circuls da scussiun e da concurs
Sco consequenza da la refurma dal territori en il chantun Grischun ston er vegnir adattadas las structuras dals circuls da scussiun e da concurs. 
La regenza ha lantschà la consultaziun tar ina lescha introductiva tar la lescha federala davart la scussiun ed il concurs. 
Proponì vegn in model cun in circul da scussiun e da concurs per regiun. 
Cun la refurma dal territori en il Grischun vegnan schliads ils circuls sco corporaziuns da dretg public cun agens organs. Las 14 corporaziuns regiunalas ed ils 11 districts vegnan remplazzads tras 11 regiuns. 
Questa reorganisaziun dal plaun statal d' amez ha er ina influenza sin ils fatgs da scussiun e da concurs en il Grischun. 
Oz furma mintga circul politic in circul da scussiun e mintga district in circul da concurs. 
Dus u plirs circuls respectivamain districts pon però unir la gestiun e l' administraziun dals uffizis da scussiun e da concurs. 
Quai è gia vegnì fatg, uschia ch' igl existan actualmain anc 25 circuls da scussiun en il chantun. 
En in sboz tar la lescha introductiva tar la lescha federala davart la scussiun ed il concurs ha la regenza preschentà sia proposta per concepir da nov ils circuls da scussiun e da concurs. 
En il futur duai pia mintga regiun furmar in circul da scussiun e da concurs. 
Cun quai duai er vegnir abolida la separaziun da las duas instanzas. Questa separaziun n' è betg sa cumprovada en la pratica. 
Las regiuns duain pudair decider sezzas, sch' ellas vulan unir lur uffizis da scussiun e da concurs sin plaun surregiunal. 
Ultra da quai duain ellas avair la pussaivladad d' endrizzar filialas. 
Tge organisaziun ch' ils uffizis da scussiun e da concurs duain avair, duain reglar las regiuns. 
Tscherts princips vegnan però reglads en moda unitara en la lescha. 
En il sboz da consultaziun vegn er preschentada in' alternativa tar quest model da structura. 
Tenor quella duain vegnir stgaffids 11 circuls da scussiun regiunals ed in circul da concurs chantunal. 
En vista al fatg che incumbensas quasi-giudizialas ed administrativas duain vegnir surdadas tras la refurma dal territori a las regiuns stgaffidas da nov preferescha la regenza però la soluziun cun 11 circuls da scussiun e da concurs. 
Actualmain èn las disposiziuns executivas vertentas tar la lescha federala davart la scussiun ed il concurs fixadas sin il stgalim d' ina ordinaziun. 
Cun la nova lescha introductiva tar la lescha federala duai vegnir stgaffida la finala ina soluziun confurma a la constituziun. 
Ils chantuns envidads Grischun e Glaruna al Marché-Concours a Saignelégier
Dals 9 fin als 11 d' avust 2013 vegnan a sa preschentar ils chantuns Grischun e Glaruna sco chantuns envidads al Marché-Concours National de Chevaux a Saignelégier ( JU). 
Ils dus chantuns envidads sa preschentan sut la devisa: " Autas muntognas e Francas Muntognas: rendez-vous sin ils culms ". 
Questa devisa accentuescha las valurs ch' ils dus chantuns vulessan transmetter: " tradiziuns e cosmopolitissem – fort en traditions et ouvert au monde ". 
Il chantun Grischun è vegnì envidà l' atun 2007 dal comité dal Marché-Concours national de chevaux per l' occurrenza da l' onn 2012. 
Sin fundament d' ina dumonda dal chantun Glaruna è la participaziun vegnida suspendida – a favur d' ina cumparsa cuminaivla – sin ils 9 fin als 11 d' avust 2013. 
Las lavurs preparativas èn vegnidas fatgas d' in comité d' organisaziun cuminaivel dals dus chantuns envidads, sut la direcziun politica dal president da la regenza Hansjörg Trachsel ( GR) e dal president da la regenza Andrea Bettiga ( GL). 
Il project custa tut en tut 400'000 francs. 
Geograficamain èn il chantun Giura ed ils dus chantuns envidads fitg distants. 
La devisa duai exprimer tge ch' è ina chaussa cuminaivla dals trais chantuns e tge ch' è impurtant per els: en il Grischun ed en il Glaruna las muntognas che caracteriseschan la cuntrada ed il turissem ed en il Giura las Francas Muntognas che dattan er la tempra a la cuntrada e ch' èn enconuschentas per la tratga dals chavals freibergers. 
Il Marché-Concours è in' occasiun bainvegnida per tgirar contacts amicabels. 
Tradiziunalmain aveva lieu il Marché-Concours cunzunt per il commerzi e per la vendita da chavals. 
Ma gia da ditg sa tracti d' ina occurrenza gronda e d' ina festa populara, a la quala pon vegnir spetgads tranter 50'000 e 70 000 aspectaturas ed aspectaturs, sche l' aura è optimala. 
Ils chantuns envidads concepeschan parts dal program accumpagnant sco per exempel il concert da gala la sonda saira, las preschentaziuns da chavals la sonda e la dumengia ed il cortegi folcloristic la dumengia. Per tradiziun offran els il vin a chaschun dal banchet la dumengia suentermezdi. 
Servì vegn il vin da las Glarunaisas e da las Grischunas. 
Il Glaruna ed il Grischun porschan vins da la spezia grischuna la pli impurtanta, il Pinot noir. 
Tranter las circa 1000 participantas e participants dal banchet èn represchentadas diversas persunalitads da la politica e da l' economia. 
Uschia sa participescha mintga onn ina commembra u in commember dal Cussegl federal e las regenzas dals dus chantuns envidads en corpore. 
L' accumpagnament musical dal banchet fa la musica da la polizia grischuna. 
Ils chantuns Glaruna e Grischun preschentan al lieu lur numerus products agriculs e lur offertas turisticas. 
Grischun vacanzas e Glaruna turissem dattan ina invista da lur highlights per vacanzas plain tensiun, d' enviern e da stad, culturalas e sportivas. 
L' organisaziun da commerzialisaziun agricula alpinavera ch' è activa en omadus chantuns suttametta spezialitads certifitgadas e controlladas da la producziun agricula. 
Ils products vegnan fatgs per gronda part d' ingredienzas grischunas e glarunaisas e vegnan producids al lieu. 
Ils trais chantuns han blers tratgs cuminaivels... 
Cunzunt il chantun Grischun ha er in fitg grond connex cun ils chavals. 
Mintga onn han lieu diversas occurrenzas da chavals naziunalas ed internaziunalas. 
Ultra da sigls d' obstachels, da cursas da chavals ( Maiavilla/Ragaz Bogn) e da White Turf ( cursa da chavals sin naiv a San Murezzan ed ad Arosa) vegn er dà Polo ( San Murezzan e Tavau/Claustra). 
Amaturas ed amaturs da chavals da l' entir mund arrivan per questas occurrenzas en il Grischun. 
En omadus chantuns datti diversas scolas da chavaltgar e stallas da chavals, a las qualas ins po reservar vacanzas u excursiuns spezialas. 
Las preschentaziuns dal cortegi da la dumengia mettan en evidenza l' istorgia grischuna e glarunaisa, la cultura e las tradiziuns, sco per exempel la schlitteda engiadinaisa, las Glarunaisas e l' uniun da costums da Glaruna, il Chalandamarz ubain tscherts accents da l' istorgia glarunaisa. 
L' impurtanza istorica ed enconuschenta dal chaval sco animal da lavur en ils chantuns da muntogna vegn preschentada cun ils cortegis Posta dal Flüela, colonna da sauma e runar laina. 
La regenza adatta la refurma da la gulivaziun da finanzas en il chantun Grischun
La regenza ha evaluà ils resultats da la consultaziun tar la refurma da la gulivaziun da finanzas en il chantun Grischun ( refurma da la GF). 
Ils princips dal project da refurma chattan in vast sustegn. 
Ma envers plirs elements dal project datti fermas resalvas. 
Sch' ils giavischs èn cumpatibels cun il concept global e cun las finamiras surordinadas, als vuless la regenza resguardar. 
Da mez december 2012 fin la fin da mars 2013 han las partidas, las vischnancas, las corporaziuns regiunalas e las organisaziuns interessadas en il chantun pudì prender posiziun davart il project da la refurma da la GF. 
Ultra da quai èn vegnidas organisadas dapi mez schaner 2013 numerusas occurrenzas d' infurmaziun en las regiuns. 
Totalmain èn entradas 147 posiziuns. 
In grond " GEA, ma... " 
Las finamiras e la concepziun da basa da la refurma da la GF chattan il sustegn da tut las partidas e d' in grond dumber da las instanzas participadas a la consultaziun. 
La persvasiun da la regenza ch' i dettia in basegn d' agir cumplessiv vegn rinforzada. 
La gulivaziun da finanzas vertenta sto da princip vegnir renovada e la finanziaziun da las incumbensas chantunalas e communalas sto vegnir reglada en moda pli simpla e pli clera. 
Ils puncts principals dal project che vegnan crititgads pon vegnir resumads sco suonda: 
Ch' i saja anc adina in project memia cumplex e memia cumplessiv. 
Che las vischnancas surdettian la finanziaziun da quellas incumbensas che sajan difficilas d' ademplir, da budgetar e da limitar per ellas sco er che demussian ina gronda dinamica d' expensas. 
Ch' il project engrevgeschia memia fitg las vischnancas turisticas. 
Ch' ils impediments da fusiun existents na vegnian betg eliminads en moda suffizientamain consequenta. 
Che per engaschar las regiuns per tschertas incumbensas saja la refurma dal territori memia pauc sviluppada. 
Ch' il chantun na dastgia betg reducir ses engaschament finanzial da fin ussa, cunzunt en ils fatgs da sustegn ed en la scola populara. 
Che l' urari per la deliberaziun da la missiva tras la regenza saja memia concis. 
La regenza prenda serius ils giavischs 
Sa basond sin quests resuns vul la regenza essenzialisar la refurma da la GF anc dapli ed er extender in pau l' urari. 
La refurma duai sa concentrar dal tuttafatg sin ils currents dals pajaments tranter il chantun e las vischnancas. 
La repartiziun da las incumbensas vertenta resta tala e quala e las regiuns na vegnan betg pli tangadas da la refurma. 
La concepziun da la gulivaziun da las resursas ( GRes) vegn renconuschida sco element da gulivaziun central. 
Las pretensiuns areguard la calculaziun dal potenzial da resursas da mintga vischnanca sco er areguard il volumen da gulivaziun sa dividan per part considerablamain. 
En spezial las vischnancas turisticas pretendan ch' il dumber da persunas ch' è decisiv per la forza da las resursas na duaja betg mo sa basar sin la populaziun residenta, mabain ch' i stoppia er vegnir resguardà adequatamain il total dals pajataglias. 
La regenza vul tegnair quint da quest giavisch. 
Er la gulivaziun da las grevezzas alpinas ( GGA) vegn beneventada da princip. 
Differentas indicaziuns han pertutgà ils criteris da repartiziun, en spezial l' index da scolaras e scolars. 
La regenza vul rinforzar la dotaziun da la GGA. Da quai duain profitar cunzunt las vischnancas che han bleras fracziuns e blers abitadis sparpagliads. 
Ils criteris da repartiziun duain resguardar meglier las grevezzas da las vischnancas. 
Pertutgant il sectur social n' han la substituziun previsa dal sistem da clearing vertent a quatter stgalims cun ina nova gulivaziun da las grevezzas socialas ( GGS) e la dotaziun previsa da la GGS per part betg chattà chapientscha. 
I vegn pretendì in effect da gulivaziun pli intensiv. 
La finanziaziun communala dals servetschs socials regiunals vegn considerada per gronda part sco gista. 
Percunter vegn la pussaivladad da transferir quella a las ( futuras) regiuns considerada sco memia tempriva. 
La regenza vul far adattaziuns er qua. 
Pertutgant il sectur da la scola populara sa mussa ina gronda opposiziun cunter ina reducziun da las contribuziuns pauschalas chantunalas a las vischnancas. 
Ultra da quai vegnan numerusas contribuziuns consideradas sco necessarias per l' instrucziun d' uffants da lingua estra. 
Tut en tut vul la regenza mantegnair l' engaschament chantunal en il sectur da la scola populara, ma cuntanscher ina meglra orientaziun da las grevezzas per sias contribuziuns sin quest champ. 
Ultra da quai duain er vegnir pajadas contribuziuns chantunalas per transports da scolaras e scolars entaifer ils vitgs, e quai per na betg stgaffir in nov impediment da fusiun. 
Uschia pon vegnir resguardads er ils giavischs sin il champ da la scola. 
In basegn da correctura punctual renconuscha la regenza areguard la confinanziaziun communala dals gimnasis inferiurs. 
La finala vuless la regenza er desister dal detretschament finanzial previs tar la tgira d' uffants cumplementara a la famiglia. 
Per la missiva al cussegl grond fixescha la regenza da nov il termin da la sessiun da december 2013. 
En discussiun era la sessiun d' october 2013. 
Sco finamira resta da realisar la refurma da la GF per il 1. da schaner 2015. 
Las vischnancas meritan ina gulivaziun da finanzas gista e moderna. 
Las correcturas previsas vi dal project vegnan a gidar en moda considerabla a far reussir la refurma. 
Communicaziun da la regenza dals 20 da zercladur 2013
La regenza grischuna prenda posiziun davart differentas fatschentas da la confederaziun, tranter auter davart il pachet d' ordinaziuns per la politica agrara 2014 fin 2017 e davart las mesiras per render pli cumpatibel il dretg naziunal cun il dretg internaziunal. 
Plinavant ha la regenza relaschà ina nova disposiziun areguard la dumonda da la cumpatibilitad da l' agid social cun il mantegniment d' in vehichel a motor. 
Naginas reducziuns en la politica agrara sin donn e cust da l' agricultura da muntogna 
La regenza grischuna pretenda che la politica agrara 2014 fin 2017 na vegnia betg realisada sin donn e cust da l' agricultura da muntogna. 
Sco quai che la regenza scriva en sia posiziun adressada a la confederaziun na vegni betg tegnì quint da la voluntad dal legislatur en tut il pachet d' ordinaziuns suttamess per la politica agrara 2014 fin 2017. Tenor quella voluntad duai la nova politica agrara numnadamain rinforzar l' agricultura da muntogna. 
En differentas ordinaziuns ha il cussegl federal fixà tariffas da contribuziun che chaschunan perditas d' entrada en l' agricultura da muntogna. 
En spezial las reducziuns tar las contribuziuns a favur da la biodiversitad ston – tenor la regenza – vegnir revocadas u cumpensadas a favur da l' agricultura da muntogna. 
Betg acceptabel per la regenza è il fatg che la confederaziun prevesa l' introducziun da sulettamain in project per chantun per l' onn 2014 en connex cun il nov instrument da promoziun da las contribuziuns a favur da la qualitad da la cuntrada. 
Pervia da sia grondezza sto il chantun Grischun realisar plirs projects regiunals ( /RM/medias/communicaziuns/MMStaka/2013/Seiten/2013041102.aspx). 
I vegn spetgà da la confederaziun che tut ils projects a favur da la qualitad da la cuntrada ch' èn vegnids inoltrads entaifer il termin fixà per l' onn 2014 vegnian approvads. 
Disposiziuns insuffizientas per la protecziun da muntaneras 
Ensemen cun il pachet d' ordinaziuns per la politica agrara 2014 fin 2017 ha la confederaziun er dà en audiziun ina revisiun parziala da l' ordinaziun da chatscha. 
En la nova ordinaziun da chatscha èn previsas disposiziuns per la protecziun da muntaneras ch' èn colliadas cun mesiras da sustegn en l' agricultura. 
La finamira da la confederaziun en connex cun la protecziun da muntaneras è quella da reducir las situaziuns da conflict ch' ils animals da rapina gronds chaschunan per l' agricultura. 
L' agricultura grischuna è pertutgada directamain da las midadas previsas. 
Sco quai che la regenza grischuna explitga en sia posiziun, sustegna il chantun expressivamain mesiras effizientas per proteger las muntaneras cunter animals da rapina gronds. 
Dal puntg da vista da la regenza na bastan las midadas previsas dentant betg, cunquai ch' ellas cuntegnan quasi exclusivamain la protecziun tras chauns da protecziun da muntaneras. 
Alternativas per proteger muntaneras pli pitschnas cun agid da saivs da protecziun, cun lamas e cun asens na vegnan betg resguardadas. 
Explicitamain vegni pretendì ch' ils custs per la protecziun da muntaneras na vegnian betg surpigliadas sur il preventiv agrar. 
Tut ils custs che resultan da la preschientscha d' animals da rapina gronds ston vegnir finanziads sur la legislaziun da chatscha. 
Cumpatibilitad dal dretg naziunal e dal dretg internaziunal: refusà las propostas 
La regenza grischuna refusa las mesiras proponidas da la confederaziun per render pli cumpatibel il dretg naziunal cun il dretg internaziunal. 
D' ina vart propona la confederaziun ina midada da la lescha federala davart ils dretgs politics, cun la quala vegniss introducida l' examinaziun preliminara materiala betg lianta d' iniziativas dal pievel areguard la cumpatibilitad da la dumonda d' iniziativa cun il dretg internaziunal. 
Da l' autra vart duain – a maun d' ina midada en la constituziun federala – vegnir fixads ils dretgs fundamentals, che furman il cuntegn essenzial da la constituziun federala, sco ulteriura barriera per iniziativas dal pievel. 
Ina iniziativa dal pievel che cuntrafa a valurs fundamentalas da la constituziun stuess l' assamblea federala declerar en l' avegnir sco nunvalaivla. 
Per la regenza n' èn las mesiras proponidas ni necessarias ni efficazias. 
La noziun dals " dretgs fundamentals che furman il cuntegn essenzial " n' è betg clera ed in' examinaziun preliminara d' iniziativas dal pievel fiss ina intervenziun problematica en il dretg d' iniziativa. 
Tenor il dretg vertent sto l' assamblea federala declerar sco nunvalaivlas las iniziativas dal pievel che cuntrafan a las disposiziuns stringentas dal dretg internaziunal. 
Fin oz èn vegnidas refusadas mo quatter iniziativas dal pievel sco nunvalaivlas. 
Agen auto malgrà agid social? 
Il fatg ch' ins retira prestaziuns da l' agid social n' excluda betg da princip l' utilisaziun d' in agen vehichel a motor. 
La regenza ha adattà la pratica davart il tema " vehichel a motor ed agid social " sin fundament da decisiuns da la dretgira administrativa dal Grischun. 
Consequentamain na vegnan ils custs per mantegnair in agen vehichel a motor betg pli deducids dal budget tar persunas che retiran prestaziuns da l' agid social che pon cumprovar ch' ellas na disponan betg d' entradas supplementaras u da facultad supplementara e ch' ellas na dovran betg ils meds finanzials da l' agid social per auters intents. 
Sch' ellas na pon betg cumprovar quai, vegn il budget calculà da nov u ch' i vegnan relaschadas cundiziuns per l' utilisaziun dal vehichel a motor. 
Exceptadas da questa regulaziun èn quellas persunas che retiran agid social e che dovran per motivs professiunals u pervia da lur sanadad in vehichel a motor. 
Ina revisiun parziala correspundenta da las disposiziuns executivas tar la lescha chantunala da sustegn entra en vigur il 1. d' avust 2013. 
En in fegl d' infurmaziun per las vischnancas vegni inditgà, co che las autoritads d' agid social ston proceder. 
La persuna sustegnida po pia vegnir dumandada da cumprovar ch' ella possia finanziar cumplainamain sezza la subsistenza basegnaivla malgrà ils custs da gestiun per in vehichel a motor. 
La dretgira administrativa dal Grischun è vegnida a la conclusiun en differents cas singuls, ch' ins na dastgia betg da bel principi partir dal fatg ch' il diever e la gestiun d' in vehichel a motor na sajan betg cumpatibels cun retrair prestaziuns da l' agid social. 
La regulaziun che la regenza haja concludì l' onn 2012 na saja betg admissibla. 
Sut tschertas circumstanzas – per exempel cun viver en moda spargnusa – possia insatgi finanziar cun ils daners da l' agid social ch' èn disponibels libramain er custs ( bass) per in auto. 
La protecziun cunter crudada da crappa en il Puschlav vegn augmentada 
La regenza ha approvà dus projects per meglierar la protecziun cunter crudada da crappa da la lingia da viafier e da la via chantunala tranter Le Prese e Brusio en il Puschlav. 
Cun il project " Rempar cunter crudada da crappa Scalascia, via dal Bernina " vegn garantida la protecziun da la via dal Bernina sco er da la lingia dal Bernina da la Viafier retica ( VR) per lung dal Lai da Puschlav. 
Ils custs da construcziun importan totalmain 3,85 milliuns francs. 
Il project " Rempar cunter crudada da crappa La Livera, lingia dal Bernina " prevesa ultra da quai in augment da la protecziun dal trassé da la VR en il territori da Livera en vischinanza da Miralago. 
Al project vegn garantida ina contribuziun da maximalmain 2'625'000 francs. 
Projects da votaziun dals 22 da settember 2013 
La regenza ha prendì enconuschientscha dal fatg ch' ils suandants projects federals vegnan suttamess a la votaziun dal pievel la dumengia dals 22 da settember 2013: 
- iniziativa dal pievel " Gea a l' aboliziun dal servetsch militar obligatoric " 
- lescha federala davart il cumbat cunter malsognas transmissiblas da l' uman ( lescha d' epidemias) 
- midada da la lescha federala davart la lavur en l' industria, en il mastergn ed en il commerzi ( lescha da lavur; uras d' avertura dals negozis da tancadi) 
Il medem di vegni er votà davart ils suandants projects chantunals: 
- iniziativa chantunala dal pievel " Gea ad electricitad netta senza forza electrica da charvun " e cuntraproposta dal cussegl grond " Naginas novas investiziuns en ovras electricas a charvun, sche l' emissiun da CO2 na po betg vegnir reducida considerablamain ". 
Da vischnancas e da regiuns 
Tavau: Il project " Engrondiment dal rempar da lavinas Dorfberg " da la vischnanca da Tavau vegn approvà. 
Als custs vegn garantida ina contribuziun da maximalmain 3'504'000 francs. 
Las mesiras servan a proteger l' abitadi. 
Il rempar da lavinas existent " Dorfberg " vegn cumplettà cun implants da sustegn. I vegnan construidas punts da naiv da lain temporaras ed i vegn emplantà guaud da protecziun. 
Medel/Lucmagn: La regenza ha approvà il project " Academia Vivian – chamona da guaud Cadi " da la vischnanca da staziunament Medel/Lucmagn e da las vischnancas da Breil, Mustér, Trun, Tujetsch e Sumvitg. 
Il project cuntegna la realisaziun d' in edifizi simpel da lain en il territori da Stagias a Medel/Lucmagn. 
L' edifizi vegn duvrà en emprima lingia sco " stanza da scola en il guaud ". 
La chamona da guaud serva sco lieu da scolaziun e da furmaziun supplementara per scolas, per uniuns, per organisaziuns e per ulteriuras persunas che s' interessan per il guaud. 
Tujetsch: Il project per in rempar dal Drun da la vischnanca da Tujetsch vegn approvà. 
Als custs vegn concedida ina contribuziun chantunala da totalmain 82'500 francs. 
Il project prevesa da mantegnair in rempar existent e da construir in nov rempar dal torrent a Sedrun. 
San Murezzan: Il chantun venda in edifizi a trais plauns ch' è vegnì utilisà pli baud sco laboratori dad AC en il territori da Tschavaretschas en il parc Kulm a la vischnanca da San Murezzan. 
Il pretsch da cumpra importa 650'000 francs. 
La vischnanca vul duvrar questa immobiglia sco alloschi per classas da scola e per emprendistas ed emprendists sco er sco localitad per seminaris. 
Andiast: La revisiun dals art. 7 e 22 da la lescha da taglia da la vischnanca d' Andiast dals 15 da matg 2013 vegn approvada. 
Questa revisiun pertutga disposiziuns davart il subject da taglia da la taglia sin la part d' ierta e sin donaziuns. 
Malans: La revisiun da l' art. 7 da la lescha da taglia da la vischnanca da Malans dals 11 da mars 2013 vegn approvada. 
La revisiun pertutga il subject da taglia da la taglia sin la part d' ierta e sin donaziuns. 
Projects da vias 
La regenza ha approvà 1'637'000 francs per lavurs da construcziun sin ils suandants trajects: 
- via da la Landwasser: lavurs da cuvrida, Alvagni Vitg – Schmitten 
- via dal pass dal Fuorn: lavurs da cuvrida, Chafarrers – Fuldera 
En il Grischun vegn tschertgà in lieu per in center naziunal da sports da naiv
La regenza grischuna vuless domiciliar il center naziunal da sports da naiv previs en il Grischun. 
Per pudair inoltrar a la confederaziun ina reclama cumpetitiva dal lieu, publitgescha ella il project sin plaun chantunal. 
La stad 2012 ha l' uffizi federal da sport UFSPO cumenzà a far ils scleriments preliminars per in studi da realisabladad concernent in center naziunal da sports da naiv. 
En il rom da questas lavurs èn vegnidas formuladas las finamiras sco er il potenzial dal martgà ed ils basegns da las gruppas en mira. 
Il center duai porscher premissas optimalas per realisar champs da scola e da sports da naiv, el duai esser in lieu adattà per la scolaziun e per la furmaziun supplementara en ils sports da naiv ed el duai er satisfar als basegns dal sport da prestaziun. 
Il matg passà èn ils chantuns vegnids envidads d' inoltrar fin la fin da settember 2013 lur candidaturas per eventuals lieus da staziunament. 
Sco che la regenza ha constatà gia l' onn 2012 en la resposta ad ina intervenziun en il cussegl grond, beneventa ella las stentas per crear in center naziunal da sports da naiv. 
Or da plirs puntgs da vista ha il chantun in grond interess da realisar il lieu da staziunament en il Grischun. 
Il turissem da sports da naiv è ina pitga impurtanta per la rendita da l' economia grischuna e per la promoziun da la generaziun giuvna. Quai è impurtant per la futura prosperitad dal chantun. 
In center da sports da naiv è perquai er in' occasiun ideala per preschentar a las gruppas d' utilisaziun odiernas e futuras las pussaivladads excellentas da far sports da naiv e da glatsch al lieu. 
Per pudair proponer a la confederaziun en la candidatura chantunala il lieu da staziunament il meglier pussaivel, vegn fatga ina publicaziun dal project entaifer il chantun. 
Vischnancas interessadas han da drizzar fin als 12 da fanadur 2013 ina decleraziun d' intenziun en scrit al departament d' educaziun, cultura e protecziun da l' ambient, Quaderstrasse 17,7001 Cuira. En questa decleraziun ston ellas formular ina posiziun concisa davart il grad d' adempliment giavischà dals singuls criteris da l' uffizi federal da sport UFSPO. 
Suenter decida la regenza tge candidatura che vegn cuntinuada. 
Eliminar ils effects negativs da la reducziun da las premias
La regenza grischuna ha deliberà per mauns dal cussegl grond la missiva tar ina revisiun parziala da la lescha davart l' assicuranza da malsauns e la reducziun da las premias. 
Tras questa revisiun parziala duain vegnir adattadas las premissas per il dretg da survegnir ina reducziun da las premias. 
Deducziuns fiscalas che n' han betg motivs socials u famigliars na duain avair nagins effects sin il dretg da survegnir ina reducziun. 
Tenor la lescha vertenta davart l' assicuranza da malsauns e la reducziun da las premias ( LARP) vegnan reducidas las premias da las cassas da malsauns, sch' ellas surpassan ina resalva persunala graduada tenor categorias d' entrada. 
L' entrada imputabla correspunda a l' entrada imponibla ch' è decisiva per fixar la tariffa plus 20 pertschient da la facultad imponibla ch' è decisiva per fixar la tariffa. 
Tras questa concepziun da la reducziun individuala da las premias n' han las deducziuns fiscalas betg mo consequenzas per las taglias. Perquai che las deducziuns fiscalas chaschunan in' entrada imputabla pli pitschna, han ellas er ina influenza directa sin il dretg da survegnir ina reducziun da las premias. 
Questa problematica duai vegnir schliada tras ina revisiun parziala da la lescha. 
Deducziuns fiscalas che n' han betg motivs socials u famigliars na duain betg vegnir resguardadas per eruir l' entrada ch' è decisiva per fixar il dretg da survegnir ina reducziun da las premias. 
Concretamain pertutga quai numnadamain las contribuziuns inclusiv ils pajaments per sa cumprar en en instituziuns da la prevenziun professiunala, las contribuziuns a la prevenziun liada, las donaziuns voluntaras ad organisaziuns d' utilitad publica ed a partidas politicas ed ils custs da reparatura d' immobiglias. 
Influenza faussa sin il dretg da survegnir ina reducziun 
Tras la revisiun parziala da la lescha da taglia per il chantun Grischun – ch' è entrada en vigur il 1. da schaner 2010 e ch' è s' effectuada a partir da l' onn 2011 – èn ils imports libers da taglia vegnids augmentads tar la taglia sin la facultad. 
Quest augment è vegnì fatg oravant tut cun l' intent da render il Grischun pli attractiv sco lieu da domicil per pajataglias bainstants. 
Perquai che la calculaziun da l' entrada ch' è decisiva per stabilir il dretg da survegnir ina reducziun da las premias na metta betg mo a quint l' entrada suttamessa a la taglia, mabain er la facultad suttamessa a la taglia, sa reducescha cun l' augment dals imports da facultad libers da taglia da la facultad suttamessa a la taglia ed uschia er l' entrada ch' è decisiva per il dretg da survegnir ina reducziun da las premias. 
Quest effect nunintenziunà sin il dretg da survegnir ina reducziun da las premias duai medemamain vegnir eliminà. 
Per calcular la reducziun da las premias duai vegnir prendida sco basa da nov la facultad netta empè da la facultad suttamessa a la taglia. 
Igl è previs da tractar la missiva en il cussegl grond durant la sessiun d' avust 2013. 
Nagina taglia da traffic per maschinas da pista e per ulteriurs vehichels a motor da lavur
Maschinas da pista ed ulteriurs vehichels a motor da lavur duain en l' avegnir vegnir liberads da la taglia da traffic. 
La regenza grischuna suttametta al cussegl grond ina missiva correspundenta davart la revisiun parziala da la lescha introductiva tar la lescha federala davart il traffic sin via. 
Cun il sboz per mauns dal parlament ademplescha la regenza ina incumbensa dal cussegl grond. 
En sia sessiun da zercladur 2012 ha il cussegl grond acceptà ina incumbensa concernent la liberaziun da la taglia da traffic per maschinas da pista. 
Cunquai ch' i na vegn betg charrà cun maschinas da pista sin las vias, na duain lur possessurs er betg pajar ina contribuziun per cuvrir las grevezzas stradalas generalas. 
En sia missiva tar la revisiun parziala correspundenta da la lescha introductiva tar la lescha federala davart il traffic sin via fa la regenza dentant in pass enavant consequent. Cunquai ch' i na vegn er betg charrà cun auters vehichels a motor da lavur – sco per exempel ina splattitscha u ina maschina da catramar – sin vias en il vair senn dal pled, duain er quests vehichels vegnir liberads da la taglia da traffic. 
La regenza ha proponì la suandanta formulaziun: Liberads da la taglia da traffic èn " vehichels a motor da lavur che ston per regla vegnir transportads al lieu, nua ch' els vegnan duvrads ". 
Las perditas tar la taglia da traffic che resultan tras la regulaziun vegnan calculadas a totalmain circa 120'000 francs per onn. 
Il cussegl grond vegn a tractar la fatschenta en la sessiun d' avust 2013. 
La revisiun da la lescha duai entrar en vigur il 1. da schaner 2014. 
Il chantun survegn in dretg da pestga modern
La regenza grischuna preschenta al cussegl grond la missiva tar ina revisiun parziala da la lescha chantunala da pestga. 
Tras questa revisiun parziala duain vegnir realisadas pliras novaziuns modernas sin il champ da la pestga. 
Ultra da quai èsi necessari d' adattar la lescha chantunala a la legislaziun federala. 
La legislaziun chantunala da pestga vertenta è sa cumprovada da princip. 
Cun la revisiun parziala da la lescha chantunala da pestga duain dentant intginas disposiziuns modernas vegnir recepidas en la lescha. 
I sa tracta tranter auter dal dretg da pestgar sut surveglianza, da las taxas da patenta per giuvenils, dal scumond d' entrar guatond en las auas, da la determinaziun d' auas d' exercizi per la scolaziun da pestgadras e pestgaders novs sco er da mesiras da promoziun. 
En cumparegliaziun cun il project da consultaziun ha la regenza fatg mo paucas correcturas en sia missiva al cussegl grond. 
Uschia vegn abolì sco previs il scumond vertent d' entrar guatond en las auas per exequir la pestga, ma la regenza po restrenscher localmain e temporarmain il dretg d' entrar guatond en las auas per la pestga, e quai betg mo en l' interess dal cuaditsch dals peschs, mabain er en l' interess da la gnivaziun dals utschels. 
I vegn desistì da reglar en moda pli rigurusa las mesiras da cumpensaziun che vegnan fatgas sco indemnisaziun per las intervenziuns tecnicas en las auas. 
Uschia na duai betg vegnir considerada sco decisiva per l' indemnisaziun – ultra da la sminuziun da la productivitad da las auas da peschs – er anc la sminuziun dal spazi da viver per ils animals da l' aua. 
La generaziun giuvna da pestgadras e pestgaders vegn sustegnida 
Il project cuntegna ultra da quai las suandantas disposiziuns: Il dretg da pestgar sut surveglianza autorisescha da nov dus giuvenils fin 13 onns d' exequir la pestga sut la surveglianza d' in titular da la patenta maioren cun attest davart las enconuschientschas da la materia. 
L' attest davart las enconuschientschas da la materia è la conferma ch' ina pestgadra u in pestgader ha absolvì la furmaziun da basa necessaria. 
L' attest davart las enconuschientschas da la materia vegn premess sco fin ussa per retrair ina patenta per ina stagiun u per in mais. 
Da nov vegnan las taxas da patenta per giuvenils fin 18 onns reducidas per la mesadad ( fin ussa fin 16 onns). 
Per scolar pestgadras e pestgaders novs po la regenza determinar da nov auas d' exercizi. 
Ultra da quai survegn il chantun dapli libertad d' agir per promover la pestga. 
El po prender sez mesiras u conceder contribuziuns per quai a terzas persunas. 
Ultra da questas novaziuns vegn il dretg chantunal da pestga adattà a la legislaziun federala surordinada davart la protecziun dals animals. 
En la lescha vegnan abolidas differentas disposiziuns che concernan il tractament da peschs e da giombers en ina moda che als correspunda, sco ch' el è reglà suffizientamain en il dretg federal. 
Il cussegl grond vegn a tractar la fatschenta en la sessiun d' avust 2013. 
Communicaziun da la regenza dals 27 da zercladur 2013
La regenza grischuna approvescha in nov concessiunament da l' ovra electrica Tschar en Surselva. 
Plinavant è la regenza s' occupada cun las petiziuns da la sessiun dals giuvenils dal Grischun. 
Pussaivladads da finanziar il supplement da notg en il traffic public duain vegnir examinadas. 
Nov concessiunament da l' ovra electrica Tschar 
La regenza ha approvà in nov concessiunament anticipà da l' ovra electrica Tschar en Surselva. 
Las novas concessiuns dal dretg da las auas che las vischnancas da Sursaissa, da Breil e da Vuorz han dà l' onn 2012 al consorzi da studi OE Tschar èn vegnidas approvadas da la regenza. 
Il consorzi da studi OE Tschar, dal qual fan part l' Axpo Hydro Surselva SA sco er las trais vischnancas da staziunament, planisescha pervia dal nov concessiunament ch' è fixà ad 80 onns d' engrondir ils implants existents sco er da realisar in stgalim d' ovra electrica sura supplementar. 
La prestaziun installada duai vegnir augmentada dad actualmain 4 a ca. 10 megawatts. 
I vegn quintà cun ina producziun annuala media da tut l' implant da circa 36 uras da gigawatt. 
Il consorzi da studi fa quint cun custs d' investiziun en l' autezza da 42 milliuns francs. 
L' indemnisaziun per la renunzia al return dals implants importa 8 milliuns francs. 
Las vischnancas concessiunaras survegnan 4,372 milliuns francs ed il chantun 3,628 milliuns francs. 
Previsa è ina participaziun d' aczias dal maun public vi da la societad d' ovras electricas che sto anc vegnir fundada ( vischnancas concessiunaras 34 pertschient, chantun 15 pertschient). 
Il project da sauaziun en la Tumleastga è realisabel 
Per sauar tut il terren agrar en la Tumleastga pon vegnir prendids annualmain 900'000 meters cubic aua da la galaria da pressiun da l' ovra electrica Alvra-Tumleastga ( Casti-Giuvaulta) da l' ovra electrica da la citad da Turitg. 
La regenza ha approvà ils supplements respectivs tar las concessiuns dal dretg da las auas da las vischnancas concessiunaras. 
Previs èsi da construir ina infrastructura da sauaziun regiunala en la Tumleastga. 
Center da controlla per il traffic pesant a Roveredo: il contract è pront per la suttascripziun 
A partir da l' onn 2016 duai il traffic pesant sin la A13 pudair vegnir controllà er a Roveredo. 
La regenza ha prendì enconuschientscha da las lavurs preparatoricas da la polizia chantunala dal Grischun e da l' uffizi federal da vias ( UVIAS). 
Il contract cun il UVIAS po vegnir suttascrit. 
A Roveredo duain vegnir controllads ils camiuns che van sin la A13 vers nord, entant che en il center da controlla a Riòlta sut sin la vart nord dal San Bernardin vegn controllà il traffic pesant en direcziun sid. 
Il nov center da controlla per il traffic pesant a Roveredo è ina part integrala dal project general per in sviament da Roveredo. 
La gestiun dal center vegn finanziada cumplainamain da la confederaziun. 
Latiers tutgan er ils custs da persunal. 
A Roveredo vegnan stgaffidas 6 novas plazzas da lavur. 
Sessiun da giuvenils: scleriments davart la tariffa da notg en il traffic public 
La regenza è sa fatschentada cun las petiziuns ch' èn vegnidas inoltradas da la sessiun dals giuvenils dal Grischun il matg 2013. 
Las petiziuns deliberadas dals giuvenils han tractà differents temas per concepir la convivenza ed il futur dal Grischun. 
En ina petiziun davart il servetsch public vegn la regenza supplitgada da s' engaschar per l' aboliziun da la tariffa da notg en il traffic public dal chantun Grischun. 
Or dal puntg da vista da la regenza na manass quai betg a la finamira perquai ch' il chantun vuless offrir er en l' avegnir ina purschida da notg attractiva. 
La regenza è però pronta da laschar calcular ils custs che resultan, sch' il chantun finanziass eventualmain il supplement da notg, sco er da laschar examinar ulteriuras pussaivladads da finanziaziun. 
Pussaivlas pudessan per exempel esser variantas " finanziadas parzialmain " sco tariffas unitaras analogamain a l' aglomeraziun da Turitg u er in sponsoring dals supplements da notg tras interpresas sco soluziun da gudogn per tuttas duas varts. 
Las cartas da client da questas interpresas dessan il dretg da viagiar libramain en la rait da notg, quai che pudess la finala er gidar ad augmentar l' attractivitad da las atgnas purschidas da questas interpresas en il segment da marketing che duai svegliar l' interess dals giuvenils. 
Prolungà il project " management da cas furmaziun professiunala " 
La regenza ha prolungà in project per sustegnair giuvenils che han difficultads da s' integrar en il martgà professiunal ed en il martgà da lavur, per entant fin la fin da l' onn 2015. 
Il project " management da cas furmaziun professiunala " ha cumenzà la fin da l' onn 2010. 
Ils onns 2011 e 2012 han pudì vegnir elavuradas en collavuraziun cun ils giuvenils pertutgads e cun las persunas giuvnas creschidas involvidas 106 soluziuns ( contract d' emprendissadi sin il stgalim secundar II) u soluziuns intermediaras ( soluziun transitorica u praticum). 
Il project vegn sustegnì finanzialmain da la confederaziun. 
Concludida ina nova ordinaziun davart ils stipendis 
L' ordinaziun tar la lescha davart las contribuziuns da scolaziun ( ordinaziun da stipendis) è vegnida adattada da la regenza. 
Tranter auter èn vegnids surpigliads ils criteris fixads da la regenza per il dretg da survegnir ina contribuziun sch' ins frequenta ina scola media a l' exteriur. 
La durada minimala d' in curs da lingua cun dretg da stipendis è vegnida reducida da 26 a 16 emnas. 
Las limitas maximalas per las entradas e per la facultad dals geniturs che vegnan resguardadas en cas da dumondas da credit per studentas e students èn vegnidas adattadas vers ensi. 
L' ordinaziun da stipendis revedida parzialmain entra en vigur per il cumenzament da l' onn da scola 2013/2014. 
Procedura da multas disciplinaras er tar cuntravenziuns cunter la lescha davart las persunas estras 
La lescha federala davart las multas disciplinaras vegn applitgada per sancziunar pitschens surpassaments da la lescha federala davart il traffic sin via. 
Cun ina revisiun totala duai il champ d' influenza da la lescha federala davart las multas disciplinaras ussa vegnir engrondì. 
La procedura da multas disciplinaras duai vegnir extendida sin nov ulteriuras leschas federalas. 
Sco che la regenza dal Grischun scriva en ina posiziun a la confederaziun avess questa pussaivladad a ses avis da princip dad esser applitgabla per tut las leschas federalas. 
D' ina gronda impurtanza pratica fissi en mintga cas da pudair sancziunar surpassaments da la lescha federala davart las persunas estras cun ina multa disciplinara. 
Da quai resultass ina distgargia remartgabla per las autoritads da persecuziun penala. 
Da vischnancas e da regiuns 
Zuoz: Il project " Siglientada da lavinas " da la vischnanca da Zuoz vegn approvà. 
Als custs vegn garantida ina contribuziun da maximalmain 1,12 milliuns francs. 
La finamira dal project è quella da garantir la protecziun dal territori d' abitadi da Zuoz cun metodas da siglientar lavinas confurmas al temp. 
Perquai vegnan construidas en l' intschess da la Val Buera quatter pitgas per siglientar lavinas ed en l' intschess vischin da la Val d' Urezza tschintg pitgas per siglientar lavinas. 
Projects da vias 
La regenza ha approvà 1'267'000 francs per lavurs da construcziun sin il suandant traject: 
- via dal Bernina: lavurs d' impressari per la protecziun cunter crudada da crappa en connex cun la correcziun da la via, traject dal Lai da Puschlav. 
Plinavant ha la regenza approvà il project d' exposiziun per la correcziun da la via da Ftan, traject Pra da Punt – Saduas. 
Il project cumpiglia la renovaziun, il schlargiament ed il rinforzament da la via. 
Uschia vegn augmentada la segirezza dal traffic da la via da colliaziun tranter Ardez e Ftan. 
Consultaziun tar il plan d'instrucziun 21
In plan d' instrucziun general? 
Tut ils 21 chantuns germanofons e plurilings sa participeschan a quest project: Per tut ils stgalims da la scola populara – da la scolina fin a la fin dal temp da scola obligatoric – vegn sviluppà in plan d' instrucziun unitar. 
Quel ademplescha l' assimilaziun da las finamiras da furmaziun che vegnan pretendidas en ils novs artitgels da furmaziun ch' èn vegnids acceptads l' onn 2006 d' ina gronda maioritad da la populaziun svizra. 
La cifra 21 stat per l' ina per ils 21 chantuns involvids e per l' autra per il 21. tschientaner. 
L' onn 2010 han las scheffas ed ils schefs da las direcziuns d' educaziun e da furmaziun deliberà ils parameters formals per in plan d' instrucziun interchantunal. 
Il cuntegn è vegnì concepì cun didacticras e cun didactichers da tut las scolas autas pedagogicas sco er cun persunas d' instrucziun en uffizi da tut ils stgalims da scola da tut ils chantuns cun consultar ulteriuras praticras e pratichers sco er persunas spezialisadas. 
In emprim sboz è vegnì preschentà l' onn 2012 ad instituziuns professiunalas dals chantuns participads. 
L' onn 2013 vegn ussa fatga ina consultaziun anc pli vasta cun la pussaivladad d' integrar reacziuns professiunalas en la repassada finala dal plan d' instrucziun. 
La regenza grischuna vegn a trametter a la conferenza svizra da las directuras e dals directurs chantunals da l' educaziun publica dals chantuns germanofons ( CDEP-T) la fin da l' onn ina resposta en furma d' in questiunari emplenì. 
Il plan d' instrucziun 21 inclusiv infurmaziuns supplementaras po vegnir consultà en l' internet sut ( http://www.lehrplan.ch). 
Per la consultaziun en il Grischun vegnan envida il departament d' educaziun, cultura e protecziun da l' ambient organisaziuns che stattan en contact cun la scola a prender posiziun en chaussa. 
Plans d' instrucziun da linguas per tut il chantun 
Il chantun Grischun vul duvrar il plan d' instrucziun 21 per tut il chantun. 
Quai vul dir che otg plans d' instrucziun da linguas supplementars èn necessaris. 
Questas parts dal plan d' instrucziun èn vegnidas elavuradas en il project parzial per il Grischun cun persunas dal fatg dal chantun en stretga collavuraziun cun il project " plan d' instrucziun 21 ". 
Tut ils plans d' instrucziun da linguas dal plan d' instrucziun 21 èn vegnids sviluppads en moda coordinada sin basa da la didactica da la plurilinguitad. 
En il center stattan las parts cuminaivlas. 
Per las scolas tudestgas vegnan ils plans d' instrucziun per la lingua da scola tudestg sco er per las linguas estras englais sco 2. e franzos sco 3. lingua estra facultativa ( analogamain al talian sco 3. lingua estra en la Svizra tudestga) surpigliads senza midadas dal plan d' instrucziun 21 per ils plans d' instrucziun da linguas en il Grischun. 
Ils plans d' instrucziun per las scolas rumantschas e talianas sa basan sin il plan d' instrucziun cun tudestg sco lingua da scola, cuntegnan però differenzas concernent las cumpetenzas en litteratura e cultura ed en l' accentuaziun da la grammatica. 
Uschia vegnan integradas en ils plans d' instrucziun cumpetenzas che sa refereschan explicitamain a la cultura da la lingua correspundenta e ch' èn là ina chaussa natirala. 
Per las scolas rumantschas vegnan fixads en il udir ed en il leger ultra da quai pretensiuns minimalas tant per l' idiom sco er per rumantsch grischun. Per ellas vegn er formulà in agen plan d' instrucziun per tudestg sco segunda lingua. 
En quel vegnan fixadas pretensiuns minimalas pli autas che en ils plans d' instrucziun da linguas estras, perquai che las cumpetenzas en tudestg ston correspunder a quellas en rumantsch a la fin dal temp da scola obligatoric. 
Las dumondas uffizialas da la CDEP-T che concernan il cuntegn dal plan d' instrucziun 21 èn accessiblas en l' internet sut http://www.avs.gr.ch. 
Il questiunari emplenì po vegnir tramess fin la fin d' october 2013 sin via electronica u per posta al departament d' educaziun, cultura e protecziun da l' ambient dal Grischun, consultaziun tar il plan d' instrucziun 21, secretariat dal departament, Quaderstrasse 17,7000 Cuira ( adressa dad e-mail: info@ekud.gr.ch). 
Il Grischun è participà vi da las lavurs per ina strategia per il territori alpin
La conferenza da las scheffas e dals schefs da las regenzas da la cuminanza da lavur da las regiuns alpinas ( ARGE ALP) ha discutà oz a Galtür en il Tirol davart il svilup da la strategia europeica per il territori alpin. 
La finamira è quella da stgaffir ina basa per schliar cuminaivlamain problems actuals en il territori alpin. 
Sco commember da la ARGE ALP s' engascha il chantun Grischun en il process da svilup sin plaun internaziunal. 
Il zercladur 2012 è vegnì deliberà a chaschun d' ina conferenza da las regiuns alpinas a Bogn Ragaz in document d' iniziativa per ina strategia macroregiunala per il territori alpin. 
Ensemen cun ses partenaris da la ARGE ALP è il chantun Grischun stà participà vi da l' elavuraziun dal document. 
Ussa – in onn pli tard – ha la conferenza da las scheffas e dals schefs da las regenzas da la ARGE ALP a Galtür en il Tirol pudì prender enconuschientscha cun plaschair dal fatg che sia iniziativa è vegnida recepida en moda positiva sin il plaun dals stadis naziunals, da la cumissiun europeica e dal parlament europeic. 
Uschia è il parlament europeic s' exprimì il matg passà a favur da l' elavuraziun d' ina strategia europeica macroregiunala per il territori alpin. 
L' october vegnint è previsa a Grenoble ( Frantscha) ina conferenza internaziunala, nua ch' i duai vegnir deliberà in document cuminaivel dals stadis alpins e da las regiuns alpinas davart ils puncts centrals essenzials da la strategia per il territori alpin. 
Il Grischun fa part dal team da redacziun che prepara actualmain quest document. 
Il document duai vegnir preschentà il december 2013 al cussegl da l' Uniun europeica a Brüssel. 
Per la cussegliera guvernativa grischuna Barbara Janom Steiner è ina strategia per las Alps ina schanza da prender per mauns en moda pli effectiva e sin basa colleghiala las sfidas cuminaivlas ensemen cun autras regiuns alpinas e cun auters stadis alpins e da nizzegiar meglier ils potenzials dal territori alpin. 
Gist en connex cun ils temas energia, aua, clima e traffic sajan dumandadas strategias cun in grond sustegn, sco quai che Janom Steiner ha ditg oz a Galtür. 
Lavur da project impurtanta en il territori alpin 
Sco uniun transcunfinala da diesch stadis federativs, regiuns e chantuns or da quatter pajais sa distingua la ARGE ALP en spezial tras sia lavur da project cuminaivla. 
Uschia han ins tratg ina bilantscha intermediara davart ils projects currents. 
Sco project da success sut la direcziun grischuna po vegnir numnà " ARGE ALP sport ". 
Las concurrenzas sportivas en tut il territori da la ARGE ALP vegnan cuntinuadas fin l' onn 2017. 
En connex cun il segund project grischun actual – che s' occupa da l' influenza da la schelira permanenta sin bovas e sin crudadas da grips – èn previsas questa stad lavurs da perscrutaziun champestras en il massiv da la Bregaglia. 
La finamira è quella da sviluppar in sistem per localisar e per survegliar instabilitads dals grips sin grondas surfatschas. 
A Galtür èn er vegnids lantschads projects novs. 
Uschia vegnan expertas ed experts a sa fatschentar en il rom d' ina dieta speziala en il Tirol dal sid cun la cultivaziun dad ervas en il territori alpin. 
Presidiada vegn la ARGE ALP da nov da la provinza autonoma Trento. 
Sco usità è il presidi vegnì surdà suenter in onn en il rom da la conferenza da las scheffas e dals schefs da las regenzas – questa giada dal Tirol. 
Maletg: 
Fotografia da gruppa da la 44. conferenza da las scheffas e dals schefs da las regenzas da la ARGE ALP a Galtür, Tirol ( da sanestra): Heinrich Marckhgott ( Salzburg), Giampiero Gianella ( Tessin), Willi Haag ( Son Gagl), Karlheinz Rüdisser ( Vorarlberg), Tiziano Mellarini ( Trentino), Barbara Janom Steiner ( Grischun), Günther Platter ( Tirol), Emilia Müller ( Baviera), Luis Durnwalder ( Tirol dal sid), Ugo Parolo ( Lumbardia). 
Hotel Rustico: Il chantun na fa betg diever dal dretg da precumpra
Il chantun Grischun desista da duvrar il dretg da precumpra ch' è vegnì fixà ils 12 da december 2012 en il contract da locaziun per l' hotel Rustico a Laax. 
L' immobiglia duai vegnir duvrada sco center collectiv per requirentas e requirents d' asil en il senn dal concept chantunal da collocaziun e sin basa da la relaziun da locaziun existenta. 
Ina gruppa d' investiders indigens, che vuless cumprar l' hotel Rustico cun agid da la vischnanca da Laax e far or da quel in hotel garni, ha fatg cun ils proprietaris actuals da l' immobiglia in contract da dretg da cumpra. 
Tenor quel surpiglia la gruppa tut las obligaziuns che resultan dal contract da locaziun. 
Latiers tutgan er il dretg da precumpra dal chantun per il pretsch da la meglra offerta ( dretg da precumpra illimità) sco er l' obligaziun da surpigliar il contract da locaziun cun tut ils dretgs e cun tut las obligaziuns en cas d' ina vendita. 
La regenza desista da duvrar il dretg da precumpra fixà en il contract da locaziun. 
Ina cumpra na s' accordass betg cun il concept " Acquist e substituziun da novs alloschis per persunas dal sectur d' asil en il chantun Grischun " approvà l' october 2009 che prevesa ina relaziun equilibrada tranter centers collectivs che appartegnan al chantun e ch' èn duvrabels permanentamain e tals prendids en locaziun che stattan a disposiziun en moda flexibla. 
La regenza spera che la nova structuraziun dals fatgs d' asil en Svizra distgargia ils chantuns a lunga vista e che main persunas vegnian attribuidas al Grischun. 
Fin che las mesiras planisadas mussan in effect vegni a durar anc in pèr onns. 
Per quests motivs vegn dada la preferenza a la locaziun envers la cumpra da l' immobiglia. 
Tenor la disposiziun da la vischnanca da Laax dals 24 d' avrigl 2013 ha il chantun stuì inoltrar ina dumonda da construcziun per pudair midar l' utilisaziun da l' anteriur hotel ad in alloschi d' asil. Quella dumonda n' è actualmain anc betg respundida. 
La procedura è vegnida sistida supplementarmain pervia d' ina zona da planisaziun che la vischnanca ha disponì ils 13 da zercladur 2013. 
Cunter questa zona da planisaziun ha il chantun fatg in recurs da planisaziun tar la dretgira administrativa. 
Da prender en funcziun il center da transit sco previs sin il cumenzament da fanadur 2013 n' è betg stà pussaivel, malgrà che l' object da locaziun è vegnì surdà en il fratemp. 
Il center vegn avert pir, cur che las permissiuns correspundentas èn avant maun. 
Soluziun transitorica 
Per cumpensar las plazzas da collocaziun che mancan actualmain en il sectur d' asil ha il chantun pudì prolungar provisoricamain per in pèr mais la relaziun da locaziun per il center da transit Schiabach en la vischnanca da Tavau. 
Uschia pon las persunas attribuidas da la confederaziun al chantun vegnir collocadas provisoricamain vinavant tenor il concept da collocaziun approvà da la regenza l' onn 2009 exclusivamain en centers d' asil chantunals, quai che distgargia correspundentamain las vischnancas. 
L' uffizi da migraziun e da dretg civil cumpetent vegn ad attribuir al center da transit Schiabach persunas dal sectur d' asil, sche quai è necessari pervia da l' occupaziun dals auters centers chantunals. 
En il center Schiabach metta il chantun a disposiziun a la vischnanca da Tavau plazzas per collocar fugitivas e fugitivs renconuschids, per ils quals la vischnanca è responsabla. 
Questa soluziun è il resultat d' ina collavuraziun cooperativa e colleghiala da blers onns tranter il chantun e la vischnanca da Tavau per collocar requirentas e requirents d' asil e da persunas admessas provisoricamain. 
Ils blers tschiervs èn ina sfida per la chatscha grischuna
Il dumber da tschiervs che ha passentà l' enviern en il Grischun ha cuntanschì la marca da 15'000 animals ed uschia la grondezza anc supportabla. 
Cun la chatscha duain vegnir evitadas consequenzas negativas per il spazi da viver, ma er per ils animals sezs. 
Sche la chatscha vegn impedida u sch' ella impedescha sasezza da regular l' effectiv da selvaschina, pateschan er ils guauds da protecziun. 
Bleras chatschadras e blers chatschaders van a chatscha or da gust ed or da passiun. 
La chatscha sa legitimescha però pir, sch' ella vegn chapida sco obligaziun e sco incumbensa e sch' ella vegn er exequida en questa moda. 
Mo sch' ils " effectivs da selvaschina productivs " ( tschiervs, chavriels, chamutschs en las regiuns bassas, capricorns en Engiadina, portgs selvadis en il Grischun dal sid) vegnan regulads en lur grondezza, dastgan vegnir chatschads effectivs e spezias che na chaschunassan strusch conflicts er senza chatscha ( chamutschs en las muntognas, capricorns en zonas alpinas, lieurs, giaglinas selvadias ed andas). 
L' utilisaziun persistenta stat en il center 
Che tut las spezias da selvaschina gronda vivan oz en il Grischun, sto vegnir engrazià oravant tut ad ina legislaziun federala e chantunala da chatscha e da guaud solida dapi l' onn 1875. 
Perquai ch' ils effectivs da selvaschina èn sa remess, han las mesiras da protecziun restrictivas sco la limitaziun da la chatscha a 17 dis en il settember e la protecziun dals animals giuvens e dals animals-mamma tar ils tschiervs e tar ils chavriels stuì vegnir remplazzadas tras pussaivladads da chatscha supplementaras e tras ina chatscha selectiva dals animals giuvens e dals animals-mamma la fin d' atun. 
La chatscha speziala è organisada sco cumplettaziun. 
Ella na concurrenzescha betg la chatscha auta tradiziunala, mabain garantescha a quella schizunt in success da chatscha grond e persistent. 
Uschia è il dumber da tschiervs sajettads il settember quasi sa redublà dapi l' introducziun da las chatschas spezialas l' onn 1972. 
Ultra da quai garanteschan ellas che la regulaziun necessaria ha propi success. 
La recreaziun dals effectivs da selvaschina ha dentant er avert ulteriuras pussaivladads da chatscha novas. 
Uschia ha pudì vegnir sajettà il 20'000avel capricorn dapi l' introducziun da la chatscha sin capricorns ( 1977). 
Ils ultims 40 onns èsi gartegià da regular tant ils tschiervs sco er ils capricorns tenor puntgs da vista da la biologia da la selvaschina e da resguardar en quest connex uschè bain sco pussaivel las tradiziuns dal sistem da patenta sco er da la protecziun da la natira. 
Il parc naziunal svizzer da renum internaziunal ed il capricorn alpin ch' è anc adina protegì en Svizra èn models da success da la protecziun moderna da la natira, er perquai che la chatscha grischuna da patenta ha gidà a schliar conflicts ch' èn naschids pervia da la protecziun totala. 
La chatscha sin tschiervs che resguardan lur bainesser è pretensiusa 
Il tschierv è in animal selvadi ch' è en cas da s' adattar bain e che sa reproducescha er fitg bain. 
Ina regulaziun che resguarda il bainesser dals tschiervs è la prova da vardad per mintga sistem da chatscha. 
Il tschierv è intelligent, ha ina lunga vita, è robust e fitg movibel ed è en cas da far lungs viadis. 
Experientschas negativas vegnan tradidas tranter ils animals en moda effizienta. Uschia pon vegnir stabilidas tradiziuns. 
Il tschierv è sa sviluppà – en il decurs da l' evoluziun – ensemen cun il luf. 
Perquai n' èsi er betg surprendent ch' el po s' adattar er als chatschaders moderns. 
Ils effectivs da tschiervs èn puspè creschids cuntinuadamain ils ultims onns ed han cuntanschì questa primavaira il cunfin da 15'000 animals. 
Da questa avischinaziun al cunfin da la capacitad dal spazi da viver resulta ch' ils animals van pli savens a finir sco selvaschina disgraziada, ch' il spazi da viver vegn surduvrà e ch' i dat pli savens conflicts cun l' agricultura, cun l' economia d' alp e cun la selvicultura. 
La finamira da la planisaziun da la chatscha sin tschiervs è quella da stabilisar l' effectiv e da reducir quel regiunalmain. 
Ils tschiervs che han vivì questa primavaira en il Grischun èn sa multiplitgads per almain in terz. 
Uschia sto l' effectiv vegnir reducì per almain 5000 animals ils proxims 10 mais, sch' el na duai betg pli crescher vinavant. 
A questa regulaziun sto la chatscha grischuna da patenta contribuir la part la pli impurtanta, sch' ella vul ademplir sia incumbensa confurm a l' incarica. 
Il plan da prelevaziun prevesa la sajettada da 4645 tschiervs, 185 dapli che l' onn precedent. 
Ulteriurs animals da quests effectivs vegnan sajettads ordaifer il chantun, numnadamain en ils quartiers da stad da las populaziuns migrantas ( Vorarlberg, Tirol, Vuclina, Tessin, Uri, Glaruna, Son Gagl, principadi da Liechtenstein). 
Per ademplir questas finamiras da regulaziun vegn la chatscha auta optimada vinavant. 
Las uras da sajettar da l' emprima emna vegnan prolungadas per ina mesa ura. 
Ils asils da selvaschina vegnan administrads en moda pli subtila en il senn da la proposta da l' uniun grischuna da chatschadras e da chatschaders da patenta ( UGCP) cun far acziuns da disturbi intenziunadas e cun sajettar singuls animals sco er cun avrir parzialmain singuls asils da selvaschina. 
Cun la chatscha speziala vegn terminada la fin d' atun la regulaziun sut cundiziuns controlladas al dretg lieu e dal dretg temp. 
La mancanza da quests 5000 tschiervs vegn percepida da la populaziun, independentamain, sch' els èn vegnids sajettads durant la chatscha, èn daventads la victima d' in accident da traffic, èn vegnids stgarpads d' in luf, èn morts pervia d' ina malsogna u durant ina muria l' enviern. 
Da princip obligà a la selvaschina ed al guaud 
Igl è incontestà che la selvaschina tutga er en il guaud. 
Perquai ston vegnir tolerads donns vi da bostgs giuvens dal guaud, sch' els na surpassan betg ina tscherta limita. 
La dimensiun dals donns sto però restar en in rom che po vegnir acceptà d' ina cuntrada cultivada. 
Quai vul dir en spezial che l' effect dal guaud sco guaud da protecziun na dastga betg vegnir reducì considerablamain. 
Bundant dus terzs dal guaud dal Grischun protegia cunter privels da la natira. 
L' uffizi da guaud e privels da la natira sco er l' uffizi da chatscha e pestga observan cuminaivlamain la situaziun dals donns en las regiuns en il rom da rapports regulars davart il guaud e davart la selvaschina. 
Actualmain vegnan 14 pertschient da tut la surfatscha da guaud duvrada uschè ferm da la selvaschina ch' ina regiuvinaziun natirala ( autoregulaziun) n' è betg pli pussaivla en singulas regiuns. 
Dals bostgs giuvens vegnan magliads giu ils brumbels u lur scorsa vegn donnegiada uschè ferm ch' els moran directamain u cun il temp. 
Questa cifra da 14 pertschient para dad esser pitschna a l' emprima egliada. 
Fatg èsi però che, sche las surfatschas periclitadas stuessan vegnir protegidas cun saivs cunter la selvaschina, chaschunass quai mintga onn custs da passa 2 milliuns francs mo en ils guauds da protecziun. 
Communicaziun da la regenza dals 4 da fanadur 2013
La regenza grischuna ha concludì da sa participar a la cunvegna interchantunala davart las contribuziuns a las scolaziuns da las scolas spezialisadas superiuras. 
Ultra da quai è la regenza s' occupada da differentas fatschentas da vischnancas e da regiuns. 
Meglier access a purschidas da furmaziun extrachantunalas 
Il chantun Grischun sa participescha a la cunvegna interchantunala davart las contribuziuns a scolaziuns da las scolas spezialisadas superiuras dals 22 da mars 2012. 
Questa nova cunvegna è ina cunvegna da finanziaziun e regla la gulivaziun da las grevezzas tranter ils chantuns en il sectur da las scolas spezialisadas superiuras. 
In chantun paja in import fixà per sias studentas e per ses students che frequentan ina scola spezialisada superiura ( SSS) ordaifer il chantun al purtader da l' instituziun extrachantunala. 
A las studentas ed als students dals chantuns da cunvegna permetta quai in access equivalent a las purschidas da furmaziun extrachantunalas. 
Da questa nova cunvegna resultan per il chantun Grischun contribuziuns ad instituziuns extrachantunalas da totalmain var 3'277'000 francs. 
Ils retgavs che derivan da la nova cunvegna per las scolas en il chantun Grischun importan circa 3 223 000 francs. 
Da vischnancas e da regiuns 
Churwalden: Per la revisiun totala da la planisaziun locala da la vischnanca da Churwalden ch' è vegnida concludida a chaschun da las radunanzas communalas dals 27 da settember e dals 2 d' october 2012 vegnan approvads la lescha da construcziun cun intginas excepziuns sco er ils plans da zonas cun intginas resalvas. 
Las vischnancas da Malix, Churwalden e Parpan han fusiunà il 1. da schaner 2010 a la vischnanca da Churwalden. 
La finamira da questa revisiun da la planisaziun locala è en emprima lingia da remplazzar ils differents meds da planisaziun da las trais vischnancas anteriuras tras ina planisaziun d' utilisaziun unitara per l' entira vischnanca nova. 
Cazas: A la vischnanca da Cazas vegn garantida ina contribuziun chantunala da maximalmain 650'000 francs per renovar las vias champestras. 
Rueun: La revisiun parziala da la planisaziun locala, concludida da la vischnanca da Rueun ils 3 d' october 2012, vegn approvada. 
Quest project da la planisaziun d' utilisaziun cuntegna l' adattaziun da la lescha da construcziun, dal plan da zonas sco er dal plan general d' avertura " Traffic " per realisar en la planisaziun locala in stabiliment per la gestiun da material sco er ina plazza da cumpostar en il territori da Grava da Schmuer. 
Contribuziuns chantunalas a differentas instituziuns ed interpresas 
Center da recicladi A&amp;M SA: A la firma Center da recicladi A&amp;M SA a Vaz sut vegn garantida ina contribuziun chantunala da maximalmain 162'080 francs per renovar ses binaris da colliaziun privats. 
La contribuziun vegn pajada mo, sche la realisaziun architectonica dal project è terminada fin la fin da l' onn 2015. 
Projects da vias 
La regenza ha approvà 1'206'000 francs per lavurs da construcziun sin il suandant traject: 
- via d' Alvaschagn: renovaziun da la surstructura incl. allontanament da l' aua e conduct d' aua persa a la serenera da la vischnanca d' Alvaschagn 
Festa da ventschida per la villa d'uffants sper il museum d'art
Oz vegn averta la villa d' uffants a Cuira en preschientscha da las pitschnas lavureras e dals pitschens mastergnants. 
Il project da construcziun " Villa d' uffants " è ina purschida speziala da l' intermediaziun d' art ch' è vegnida sviluppada en il rom da l' exposiziun " Uninhabitable Objects " dal museum d' art dal Grischun. 
Suenter passa tschintg emnas da lavur intensiva cun bler plaschair vegn la villa d' uffants terminada ed averta oz, ils 5 da fanadur. 
Nov classas da differents lieus e da differentas valladas sco er ina gruppa d' uffants che han lavurà durant lur vacanzas vi da la villa èn responsablas per l' edifizi. 
Fitg svelt han ils uffants emprendì da duvrar ils utensils, da sa cuntegnair cun responsabladad sin il plazzal e da realisar ensemen lur ideas davart las stanzas e davart l' abitar. 
La visita da l' exposiziun " Uninhabitable Objects ", che ha gì lieu mintga damaun, ha servì sco inspiraziun, ma suenter èn stadas dumandadas las atgnas ideas. 
A la festa publica da ventschida per la villa d' uffants dals 5 da fanadur, a las 17.00, èn envidads tut las architectas e tut ils impressaris, lur fragliuns, geniturs, camaratas e camarats, ma er tut las persunas interessadas sco er tut las amias e tut ils amis dal museum d' art. Suenter questa festa stat la villa d' uffants anc a disposiziun fin a la fin da l' exposiziun ils 25 d' avust sco plazza da giugar per las pitschnas visitadras ed ils pitschens visitaders. 
Questa purschida particulara d' intermediaziun dal museum d' art dal Grischun è vegnida organisada da l' intermediatura d' art Alexa Giger ensemen cun la curatura Katharina Ammann. 
Communicaziun da la regenza dals 11 da fanadur 2013
En sia ultima sesida ha la regenza grischuna approvà las basas contractualas per segirar ed organisar da nov la plazza aviatica regiunala a Samedan. 
Plinavant ha ella approvà la revisiun parziala da l' ordinaziun davart il gimnasi. Uschia duai ina maturitad bilingua vegnir purschida da nov er cun englais. 
Approvà las basas contractualas da la plazza aviatica regiunala a Samedan 
La regenza grischuna approvescha las basas contractualas per segirar ed organisar da nov la plazza aviatica regiunala a Samedan. 
En detagl sa tracti dal contract d' annullaziun e da barat tranter il chantun Grischun e l' Engadin Airport SA, da la cunvegna da princip tranter il chantun Grischun e l' interpresa d' infrastructura dal circul d' Engiadin' ota ( INFRA) sco er da la constituziun da dretgs da construcziun independents e permanents tranter il chantun Grischun e la INFRA. 
Plinavant è vegnida approvada la cunvegna da prestaziun tranter la INFRA e l' Engadin Airport SA. 
Tenor il concept da basa deliberà duain ils indrizs d' infrastructura da la plazza aviatica regiunala vegnir separads en l' avegnir organisatoricamain e giuridicamain da la gestiunaria actuala da la plazza aviatica. 
La structura da mira prevesa d' ina vart la INFRA sco interpresa independenta da dretg public e da l' autra vart ina societad da gestiun privata. 
L' infrastructura e la proprietad funsila restan pia cumplainamain en la proprietad dal maun public resp. vegnan transferidas al maun public e vegnan correspundentamain er finanziadas dal maun public. 
Maturitad bilingua da nov er cun englais 
La revisiun parziala da l' ordinaziun davart il gimnasi vegn relaschada da la regenza grischuna. 
Las adattaziuns da l' ordinaziun davart il gimnasi èn necessarias, perquai che la cumissiun svizra da maturitad ha augmentà las pretensiuns per la renconuschientscha da maturitads bilinguas al gimnasi. 
Durant la scolaziun gimnasiala da 4 onns na ston da nov betg pli vegnir absolvidas mo 600, mabain almain 800 lecziuns en ina segunda lingua. 
Fin ussa pudevan vegnir fatgas en il Grischun maturitads bilinguas en las linguas chantunalas. 
Da nov duain tut las scolas medias grischunas survegnir la pussaivladad da porscher ina maturitad bilingua er cun englais. 
Scolas medias che na porschan betg ina maturitad bilingua pon instruir singuls roms en moda immersiva en las linguas chantunalas u en englais. 
Da vischnancas e da regiuns 
Sevgein: La revisiun parziala da la planisaziun locala ( explotaziun da gera a Tschentaneras), concludida da la vischnanca da Sevgein ils 30 da matg 2012, vegn approvada. 
Vaz sut: Il plan da zonas e plan general da furmaziun 1 :2000 " Vitg ", che la vischnanca da Vaz sut ha concludì ils 15 da december 2010, vegn ussa approvà er areguard l' enzonaziun da la part vest da la parcella nr. 749. 
Tarasp: Il project " Avertura da Chant dal Cuosp – Alp Laisch e deposit da laina Sgnè " da la vischnanca da Tarasp vegn approvà. 
Als custs subvenziunabels vegn garantida ina contribuziun chantunala da maximalmain 654'810 francs. 
Donat e Ziràn-Reschen: Per il project " Lavuratori a Donat " da las vischnancas da Donat e da Ziràn-Reschen vegn garantida ina contribuziun da maximalmain 748'000 francs als custs subvenziunabels. 
Landquart: La renovaziun dals binaris da colliaziun da la vischnanca da Landquart vegn renconuschida sco mesira subvenziunabla. 
I vegn garantida ina contribuziun chantunala da maximalmain 196'926 francs. 
La contribuziun vegn pajada mo, sche la realisaziun architectonica dal project è terminada fin la fin da l' onn 2016. 
Cazas: Per renovar ed engrondir il provediment d' aua Preaz, etappas 2013 e 2014, vegn garantida a la vischnanca da Cazas ina contribuziun da maximalmain 72'900 francs als custs subvenziunabels. 
Regiun Surselva: L' adattaziun dal plan directiv regiunal areguard ils concepts " Explotaziun da material e recicladi da ruments ", che la corporaziun regiunala Surselva ha concludì ils 26 da mars 2013, vegn approvada. 
Contribuziuns chantunalas a differentas instituziuns 
Fundaziun Hosang Plankis: La versiun repassada da la dumonda da subvenziun da la fundaziun Hosang Plankis per construir in nov uigl da chauras ed ina chascharia per il bain puril vegn approvada e sustegnida cun ina contribuziun chantunala da maximalmain 115'270 francs. 
Tgira da monuments: Il chantun sa participescha cun 32'500 francs a la restauraziun parziala da l' intern da la baselgia evangelica-refurmada ad Ardez. 
Projects da vias 
La regenza ha approvà 5'201'000 francs per lavurs da construcziun sin ils suandants trajects: 
- via dal Bernina: lavurs da cuvrida, Puschlav, entaifer il vitg 
- via sursilvana: lavurs d' impressari en connex cun l' access a la via da la Lumnezia – Runcaleida 
- via sursilvana: lavurs d' impressari en connex cun la correcziun da la via a Lumneins 
- via sursilvana da la vart dretga dal Rain: renovaziun dal traject Carpäll – Rütland 
- via da Seewis: sanaziun da la via incl. allontanament da l' aua e conducts d' ovra, Seewis, spartavias chasa da giuvenils – Motschna 
Jürg Räber nov directur dal stabiliment per l'execuziun giudiziala Realta
Il departament da giustia, segirezza e sanadad dal chantun Grischun ha tschernì Jürg Räber da 56 onns per il 1. da fanadur 2013 sco directur dal stabiliment per l' execuziun giudiziala Realta. 
Räber daventa successur dad Andrea Zinsli che vegn – sco substitut dal manader da l' uffizi – a tgirar ed a realisar en il futur en spezial ils proxims projects empermettents per il svilup da l' execuziun da chastis en il Grischun. 
Jürg Räber ha lavurà ils ultims quatter onns sco manader da l' execuziun e sco vicedirectur en il stabiliment per l' execuziun giudiziala Realta. 
Il stabiliment per l' execuziun giudiziala Realta a Cazas exequescha chastis d' empraschunament en moda averta cun la finamira da realisar mesiras da segirezza e da preparar ils collocads ad ina reintegraziun sociala e professiunala en la societad. 
Per garantir la spedida da burgaisas e burgais esters che n' han nagin dretg da dimora en Svizra maina il stabiliment per l' execuziun giudiziala Realta ultra da quai in arrest administrativ tenor il dretg da persunas estras. 
Jürg Räber ha experientschas variadas sco manader operativ e sco commember d' organs strategics en l' economia privata. 
Ultra da quai è el s' engaschà blers onns en posiziuns directivas per organisaziuns senza profit en il sectur social e da la sanadad. 
Questa successiun è daventada necessaria perquai che lic. iur. Mathias Fässleren è daventà il nov manader da l' uffizi per l' execuziun giudiziala dal Grischun. 
Il cusseglier guvernativ Cavigelli ed il selvicultur chantunal Hefti sa deditgeschan al territori da cots e giaglinas da taus e da draussa en ils guauds dal Grischun central
Il cusseglier guvernativ Mario Cavigelli, schef dal departament da construcziun, traffic e selvicultura, ed il selvicultur chantunal Reto Hefti han visità dacurt il center regiunal da l' uffizi da guaud e privels da la natira a Casti. 
Ultra d' in barat informal cun il team sco er davart l' organisaziun da la regiun forestala Grischun central/Moesano han pudì vegnir discutadas en spezial dumondas e tematicas forestalas specificas per la regiun. 
En il center da l' excursiun specifica en ils guauds da la vischnanca d' Alvagni n' è per ina giada betg stada la tgira dal guaud da protecziun, mabain la biodiversitad forestala ed il spazi da viver pretensius per ils cots e las giaglinas da taus e da draussa, il pli gronds utschels da guaud che vivan en Svizra. 
Cun questa chaschun han il manader regiunal Christian Barandun sco er sias collavuraturas e ses collavuraturs da la regiun forestala Grischun central/Moesano pudì mussar en moda impressiunanta, co ch' ils spazis da viver da quests abitants periclitads da noss guauds pon vegnir mantegnids e promovids cun success, sch' il guaud vegn tgirà cun cleras intenziuns. 
Ultra da mesiras intenziunadas a favur d' ina tscherta spezia d' animals han plinavant er guauds rars, che vegnan da preferenza pasculads, ina impurtanza generala per la biodiversitad. 
Il manader regiunal Barandun ha explitgà quai a maun da l' exempel reussì da las pastgiras e da las pastgiras da guaud en il territori da las Aclas d' Alvagni. Quellas han survegnì dapli glisch ils ultims onns cun mesiras forestalas ed uneschan en moda exemplarica ils interess da l' agricultura, da la selvicultura e da la protecziun da la natira. 
La regiun forestala Grischun central/Moesano cun il center regiunal a Casti e cun il post extern a Roveredo è la pli gronda da las tschintg regiuns forestalas en il chantun Grischun ed occupa indesch collavuraturas e collavuraturs. 
Uffants da requirentas e da requirents d'asil fan part dal circus Lollypop
Dals 15 fin ils 19 da fanadur 2013 fa il circus Lollypop in project cun circa 60 scolaras e scolars tar il center da transit Löwenberg a Schluein, e quai sut la devisa " Viver il circus ". 
Ultra da famiglias da requirentas e da requirents d' asil che vivan en il chantun Grischun e che derivan da las pli differentas naziuns sa participeschan al circus er uffants indigens da la regiun. 
Il project vegn sustegnì en divers reguards da l' uffizi federal da migraziun, dal service civil internaziunal sco er da l' uffizi da migraziun e da dretg civil dal Grischun. 
Il project introducescha ils uffants oriunds da differents circuls culturals en il mund dal circus ed als permetta da concepir ensemen en il team e cun blera creativitad e fantasia lur atgna preschentaziun da circus. 
Suenter ina introducziun intensiva en ils divers elements da circus serra il project cun ina preschentaziun publica venderdi, ils 19 da fanadur 2013, a las 18.00, en la tenda da circus tar il center da transit Löwenberg davant aspectaturas ed aspectaturs interessads. 
Remartga per las medias: 
Las provas dals uffants han lieu mardi, mesemna e gievgia mintgamai da las 10.00 fin las 12.00 e da las 13.30 fin las 15.00 en la tenda da circus e dastgan gugent vegnir visitadas da la pressa. 
L' uffizi da fatgs da polizia e da dretg civil ed il circus Lollypop envidan cordialmain las collavuraturas ed ils collavuraturs da las medias a l' occurrenza finala. 
A partir da las 17.30 dat in represchentant da l' uffizi da migraziun e da dretg civil dal Grischun ulteriuras infurmaziuns per las represchentantas e per ils represchentants da las medias tar la tenda da circus. 
Pertge che la planisaziun dal guaud è decisiva
La planisaziun per il svilup dal guaud è ina basa indispensabla per cultivar e per tgirar il guaud en il chantun Grischun. 
La cooperaziun da las vischnancas sco er da la publicitad gioga qua ina rolla impurtanta. 
Da nov duain ils 20 plans per il svilup dal guaud ( PSG) existents vegnir remplazzads tras tschintg novs PSG regiunals. 
En il Grischun appartegna la gronda part dal guaud a las vischnancas ( 85 pertschient). 
Uschia pervegn ina hectara guaud a mintga abitanta e mintga abitant. 
Quest " possess " sto vegnir mantegnì. 
Planisar per il futur è la devisa. 
Il plan per il svilup dal guaud ( PSG) surpiglia questa incumbensa. 
El è l' instrument central da planisaziun e da direcziun dal servetsch forestal chantunal. 
El garantescha ils interess publics multifars vi dal guaud – sco protecziun cunter privels da la natira, producziun da laina, natira e cuntrada, recreaziun e turissem, agricultura, spazi da viver per la selvaschina ed infrastructuras – e procura per in' utilisaziun a lunga vista e persistenta dal guaud. 
Da l' onn 1996 fin l' onn 2009 èn vegnids fatgs tals plans per tut las vischnancas dal chantun Grischun, exceptà per quellas da la regiun da l' Engiadin' ota e da la Val Bregaglia. 
Il december 2011 è entrada en vigur per l' entira Svizra ina nova determinaziun dal guaud da protecziun ch' è vegnida fixada tenor criteris unitars. 
En in chantun da muntogna sco il Grischun è la protecziun cunter privels da la natira ina da las funcziuns las pli impurtantas dal guaud. 
L' elavuraziun da quest fegl d' object ha pia consequenzas per tut ils fegls d' object en il plan per il svilup dal guaud. 
L' uffizi da guaud e privels da la natira ( UGP) vegn perquai incumbensà da suttametter ils plans per il svilup dal guaud ad ina revisiun totala. 
Ils PSG existents vegnan remplazzads tras tschintg novs PSG 
Ils PSG existents vegnan repassads sut la direcziun dal servetsch forestal chantunal e cun la cooperaziun da las vischnancas sco er da la populaziun. 
Per quest intent vegni sa basà sin las enconuschientschas vertentas dal servetsch forestal local. 
Ma i duain er vegnir resguardads ils giavischs existents da las vischnancas e da la publicitad. 
La finanziaziun vegn surpigliada dal chantun. 
Ils 20 PSG existents vegnan remplazzads tras mintgamai in plan per il svilup dal guaud per regiun da guaud ( Signuradi-Partenz-Tavau, Val dal Rain/Scanvetg, Surselva, Grischun central-Moesano, Grischun dal sid). 
Tuts tschintg PSG duain esser terminads fin la fin da l' onn 2016. 
Infurmaziuns per la populaziun 
Represchentantas e represchentants da las vischnancas e persunas interessadas pon s' infurmar davart il cuntegn, davart il decurs e davart las pussaivladads da cooperar sut http://www.wep.gr.ch. 
Project da la ARGE ALP concernent crudadas da grippa en la schelira permanenta: mesiraziuns en Bregaglia
Cun radar e radis infracotschens emprovan perscrutaders vi dal Pizzo Cengalo en la Bregaglia da survegnir dapli enconuschientschas davart bovas e crudadas da grippa. 
Il project da la Cuminanza da lavur da las regiuns alpinas sut la batgetta dal Grischun duai gidar a percorscher ed a survegliar meglier instabilitads da la grippa en il territori alpin. 
Ils ultims onns èn vegnidas registradas en regiuns autalpinas dapli bovas e crudadas da grippa en regiuns da la schelira permanenta. 
Tals eveniments pon far directamain u indirectamain gronds donns vi d' abitadis, vi da meds da traffic e vi d' ulteriuras infrastructuras e chaschunan adina puspè restricziuns considerablas en il sectur turistic. 
In dals exempels ils pli prominents dastgass esser la crudada da grippa al Pizzo Cengalo ( Bregaglia) ils 30 da december 2011. 
Sco consequenza directa da quest eveniment han sendas da viandar popularas e rutas da rampignar enconuschentas stuì vegnir serradas. 
Fermas precipitaziuns han alura chaschunà la stad 2012 pliras bovas or dals sediments da la crudada da grippa. Quellas èn arrivadas per part fin giu a Bondo, nua ch' ellas han fatg gronds donns. 
Il project " Influenza da la schelira permanenta sin bovas e crudadas da grippa " da la Cuminanza da lavur da las regiuns alpinas ( ARGE ALP) ha fixà la finamira da chapir meglier ils mecanissems da statgament da bovas e da crudadas da grippa en la schelira permanenta e da far sin basa da las enconuschientschas tranter auter in catalog, sut tge circumstanzas ed en tge situaziuns ch' ins sto plitgunsch far quint cun tals eveniments. 
Il project è vegnì lantschà l' onn 2012 e duai esser terminà fin l' onn 2015. 
Al project sa participeschan l' uffizi da guaud e privels da la natira dal Grischun, la vischnanca da Bregaglia, ils biros d' experts Bonanomi SA e Terrarsense, il WSL institut per la perscrutaziun da la naiv e da las lavinas SLF, la scola politecnica federala da Turitg e l' uffizi da geologia da Bulsaun. 
Questa stad vegnan mesirads cun in radar moviments en la paraid-crap dal Pizzo Cengalo. 
Cun il radar pon vegnir constatads moviments en la dimensiun da millimeters. 
Parallelamain a quai vegnan fatgas registraziuns cun radis d' infracotschen che permettan conclusiuns davart las temperaturas dal grip. 
La speranza è quella da gudagnar novas enconuschientschas davart moviments da grondas paraids-crap che vegnan chaschunads da las temperaturas. 
Las mesiraziuns vegnan alura evaluadas e discutadas la primavaira 2014 en in lavuratori cun expertas ed experts da tut ils stadis commembers da la ARGE ALP. 
Survista da la ARGE ALP 
La ARGE ALP ha l' intent d' approfundar la conscienza dad esser responsabel per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan diesch pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid, Trient e Lumbardia. 
Presidiada vegn la ARGE ALP mintgamai per in onn d' in da ses commembers. 
Actualmain è quai il Trentino. 
Ulteriuras infurmaziuns sut: http://www.argealp.org. 
Urs en il Grischun – analisa da la situaziun
Ils ultims otg onns han en tut otg urs visità il Grischun sin lur migraziuns. 
Las autoritads e las persunas responsablas han pudì far experientschas impurtantas cun quest animal da rapina grond. 
Questa primavaira ha il chantun Grischun fatg in' analisa da la situaziun e fixà en in rapport intern ils proxims pass per realisar il concept " Urs en Svizra ". 
Ils champs d' acziun èn vegnids definids sin plaun chantunal e communal, dentant er sin plaun naziunal resp. internaziunal. 
Pretensiuns envers la confederaziun 
Cun ina inoltraziun en scrit ha la regenza grischuna supplitgà il departament federal per ambient, traffic, energia e communicaziun ( DATEC) da cuntanscher uschè svelt sco pussaivel ina pratica pragmatica envers urs problematics en las tractativas cun las autoritads talianas. 
Quests urs engrevgeschan considerablamain l' acceptanza envers quest animal da rapina grond tar la populaziun indigena. 
Perquai duain urs problematics pudair vegnir prelevads gia en in stadi tempriv en lur territoris d' origin. 
La populaziun dad urs prosperescha il mument en il Trentin e permetta senza auter da prender talas mesiras. 
Plinavant supplitgescha la regenza grischuna il DATEC da sclerir la problematica d' execuziun en connex cun las permissiuns da sajettar animals da rapina gronds ( urs, luf, luf-tscherver). 
L' execuziun dals concepts respectivs da la confederaziun na duai betg vegnir impedida en il futur arbitrarmain cun prender meds legals. 
La finala pretenda la regenza envers la confederaziun ch' ils custs supplementars per l' agricultura en cas da la preschientscha d' animals da rapina gronds vegnian indemnisads meglier. 
Il medem vala er per ils custs supplementars dals posts da servetsch chantunals en connex cun il manaschament en cas da la preschientscha d' animals da rapina gronds. 
Tema urs en l' internet 
L' experientscha mussa ch' il tema urs interessa cunzunt, sch' in tal animal da rapina grond visita ina regiun. 
Senza la preschientscha directa d' in urs manca dentant per regla l' interess per infurmaziuns tant dals circuls potenzialmain pertutgads sco er da la vasta populaziun. 
Perquai ston vegnir prendidas mesiras, sche urs sa mussan andetgamain. Ultra da quai ston vegnir dadas regularmain infurmaziuns da basa. 
L' emprima giada ch' in urs sa mussa en ina regiun exista in grond basegn d' infurmaziun e d' assistenza. 
Las infurmaziuns giavischadas ston alura esser avant maun immediatamain. 
Per garantir quai èn vegnidas creadas novas adressas d' access a l' internet: Cun ils links http://www.urs.gr.ch sco er http://www.baer.gr.ch e http://www.orso.gr.ch ed ha da nov mintgina e mintgin access ad infurmaziuns specificas dad ir enturn cun l' urs. 
Prevenziun ed infurmaziun 
Las mesiras da prevenziun èn impurtantas per tegnair l' urs sche pussaivel davent dals abitadis e per evitar donns. 
Questas mesiras ston vegnir prendidas sco incumbensa cuminaivla sin differents plauns. 
Per l' ina èn necessarias mesiras specificas sco la protecziun da muntaneras u la protecziun d' avieulers en l' agricultura. 
Per l' autra sto il chantun garantir in allontanament dals ruments ch' è segir cunter l' urs per lung da las vias chantunalas. 
Il medem vala per las vischnancas entaifer il territori d' abitadi. 
Ma er persunas privatas ston procurar cun mesiras adattadas ch' ils urs na possian betg cuntanscher victualias u ruments reciclabels ( vanzadiras). 
Il departament da construcziun, traffic e selvicultura ha definì cun analisar la situaziun " Urs en il Grischun " numerusas mesiras che gidan a meglierar la prevenziun, l' infurmaziun e la cussegliaziun da la populaziun sco er a survegliar meglier ils urs che immigreschan. 
Questas mesiras vegnan realisadas permanentamain. 
&quot;La chatscha en il Grischun. Nua poss jau retrair la patenta?&quot; Retratga da las patentas per la stagiun da chatscha 2013
Gia oz spetgan las chatschadras ed ils chatschaders grischuns cun fevra la proxima stagiun da chatscha che cumenza quest onn il 2. da settember. 
Ellas ed els fan las emprimas preparaziuns. 
Equipads cun il perspectiv e cun il telescop passentan ellas ed els mintga minuta libra en il territori da chatscha. 
Passiunadamain vegni " spievlà ", observà la selvaschina e sias disas. 
A chasa vegnan rimnads ils utensils da chatscha, las victualias e las bavrondas per il transport en la chamona da chatscha. 
Èn vegnidas pajadas las taglias e l' assicuranza da responsabladad obligatorica? 
Èn enconuschentas las novaziuns las pli impurtantas da la lescha da chatscha? 
Han ellas ed els regulà persunalmain las armas da chatscha, e quai mo en ils lieus ch' èn vegnids inditgads da las vischnancas, sco quai che la lescha prescriva? 
E la finala, per terminar las preparaziuns, cura e nua pon ellas ed els retrair la patenta da chatscha? 
En il fegl uffizial dal chantun Grischun dals 8 d' avust 2013 èn publitgads ils lieus, las datas e las uras da la vendita organisada da las patentas. 
En il museum da la natira dal Grischun pon vegnir cumpradas pa-tentas a partir dals 14 d' avust. 
Al spurtegl dal museum da la natira dal Grischun resp. tar ils organs da surveglianza da chatscha èsi pussaivel da cumprar las patentas da chatscha cun cartas da debit. 
Acceptadas vegnan cartas sco Maestro u Postcard. L' import che sto vegnir pajà vegn tratg giu directamain da Voss conto senza quintar ina cumissiun. 
Per garantir in pajament senza incaps supplitgain nus las chatschadras ed ils chatschaders che pajan cun cartas da debit da controllar ordavant che la carta da debit ha tant ina limita per di sco er ina limita per mais. 
Eventuals augments da las limitas ston vegnir dumandads a temp tar l' atgna banca. 
Attenziun: Cartas da credit sco Visa u MasterCard na vegnan betg acceptadas sco meds da pajament. 
Nus giavischain ina buna mira ed ina ritga preda! 
Confermà quatter lufs giuvens dal triep dal Calanda 
A l' organ da surveglianza da chatscha èsi gartegià da confermar quatter lufs giuvens cun agid da traplas fotograficas. 
Sche gia tut ils lufs giuvens han uschia pudì vegnir registrads, resta intschert. 
Lufs vivan en il zuppà e vegnan per il solit observads u fotografads mo per casualitad. 
Per tuttina survegnir in maletg da l' existenza e dal svilup da l' effectiv dals lufs, vegnan perquai applitgadas er autras metodas da cumprova. 
Il lieu da la trapla fotografica na vegn betg tradì. 
L' uffizi da chatscha e pestga appellescha a la populaziun d' annunziar las atgnas observaziuns a l' uffizi u a l' organ da surveglianza da chatscha. 
Cumissiun sustegna la revisiun parziala da la lescha davart l'assicuranza da malsauns e la reducziun da las premias
La cumissiun dal cussegl grond per sanadad e fatgs socials ha predeliberà la missiva da la regenza tar la revisiun parziala da la lescha davart l' assicuranza da malsauns e la reducziun da las premias e sustegna la proposta da curreger la basa per calcular il dretg da survegnir ina reducziun da las premias. 
Sut il presidi da la deputada Gabriela Tomaschett-Berther ed en preschientscha da cusseglier guvernativ Christian Rathgeb ha la cumissiun per sanadad e fatgs socials ( CSF) decidì en sia ultima sesida da proponer al cussegl grond d' approvar la revisiun parziala da la lescha davart l' assicuranza da malsauns e la reducziun da las premias ( LARP). 
A la sesida eran er preschents represchentants da l' administraziun da taglia e da l' institut d' assicuranza sociala. 
La basa per calcular la reducziun da las premias è actualmain d' ina vart l' entrada suttamessa a la taglia. 
La consequenza da quai è che deducziuns tenor il dretg fiscal n' han betg mo effects sin las taglias, mabain – perquai che l' entrada suttamessa a la taglia è pli pitschna – er ina influenza directa sin il dretg da survegnir ina reducziun individuala da las premias. 
Persunas che han il dretg da far deducziuns admessas tenor il dretg fiscal profitan pia dublamain, sch' ellas pon sbassar – cun agid da mesiras per optimar las taglias – lur entradas sut il cunfin ch' è relevant per survegnir ina reducziun da las premias: Quai po vegnir fatg en spezial cun pajar en en instituziuns da prevenziun, cun far donaziuns facultativas e tras custs auts per la proprietad immobigliara. 
Per calcular la reducziun da las premias vegnan da l' autra vart mess a quint – ultra da las entradas – er 20 pertschient da la facultad ch' è decisiva per fixar la tariffa. 
L' ultima revisiun dal dretg fiscal ch' è entrada en vigur il 1. da schaner 2010 cuntegneva in augment dals imports libers da taglia tar la taglia sin la facultad. 
La reducziun da la facultad suttamessa a la taglia ch' è resultada da quai ha da sia vart puspè gì consequenzas directas per il dretg da survegnir ina reducziun da las premias. 
La missiva da la regenza tar la revisiun parziala da la LARP cuntegna ussa mesiras per eliminar questas consequenzas betg giavischadas per il dretg da survegnir ina reducziun da las premias che resulta da l' ultima revisiun da la lescha da taglia. 
En l' avegnir duain vegnir adidas las deducziuns permessas tenor il dretg fiscal a l' entrada suttamessa a la taglia, sche las deducziuns n' han betg motivs socials u famigliars. 
Ultra da quai vegn eliminada la consequenza da la revisiun da la lescha da taglia cun resguardar 10 pertschient da la facultad netta e betg pli da la facultad suttamessa a la taglia per calcular il dretg da survegnir ina reducziun da las premias. 
La cumissiun sustegna la midada che vegn proponida da la regenza. 
Ella è entrada unanimamain en la missiva e recumonda er al cussegl grond d' acceptar questa revisiun parziala da la LARP. 
Ina minoritad da la cumissiun propona da deducir ils imports libers da taglia per uffants da la facultad netta che furma la basa per calcular il dretg da survegnir ina reducziun da las premias. 
Il cussegl grond vegn a tractar la revisiun parziala da la LARP en la sessiun d' avust 2013. 
Med d'instrucziun en rumantsch grischun per la 7. classa
Al dretg mument per l' onn da scola nov 2013/14 cumpara il nov med d' instrucziun da lingua en rumantsch grischun per la 7. classa. 
Il med d' instrucziun " Vi e nà " cumpiglia in cudesch per scolaras e per scolars, carnets da lavur, commentaris per la magistraglia, dus discs cumpacts accumpagnants sco er ina plattafurma digitala. 
Ils singuls chapitels dal cudesch tractan ils suandants temas dal mund da las scolaras e dals scolars: " Vi e nà " – sa sentir tratg vi e nà tranter differents munds e sa stuair decider per quai ch' è gist per mintgina e per mintgin, " Vias a las linguas " – emprender l' impurtanza da la ( s) lingua ( s), " Rendezvous cun il futur " – perscrutar ils agens interess e las atgnas fermezzas, per ristgar da far in emprim pass en la direcziun da chattar la dretga professiun. 
Ils carnets da lavur porschan exercizis interessants e variads e materialias supplementaras per emprender en moda individuala. 
En mintga chapitel èn integrads dus tests formativs che servan a las scolaras ed als scolars per controllar las finamiras d' emprender. 
Il quart chapitel " Ivettas rumantschas " permetta a las scolaras ed als scolars da prender invista da la litteratura e da la cultura rumantscha. 
Sin fundament d' extracts d' ovras classicas da las differentas regiuns e dals differents idioms è vegnida elavurada mintgamai ina retscha da lecziuns che metta la tematica, il messadi e l' ovra en connex cun il mund da las scolaras e dals scolars e che duai uschia entusiasmar las scolaras ed ils scolars per l' occupaziun cun la litteratura e cun la cultura rumantscha. 
Sco tschintgavla part dal cudesch suonda ina sinopsa da la grammatica che dat ina survista dals cuntegns che las scolaras ed ils scolars han gia emprendì en scola primara e che als serva er sco ovra da consultaziun. 
La grafica fitg plaschaivla augmenta plinavant la qualitad e l' attractivitad dal med d' instrucziun. 
Il layout e las illustraziuns èn adattads a la vegliadetgna da las scolaras e dals scolars dal stgalim superiur. 
Els accumpognan ils cuntegns didactics adina cun premura, permettan dentant – en lur moda reducida ed abstracta – a l' observatur da laschar lavurar sia atgna fantasia. 
En quai che reguarda la didactica e la metodica resguarda il med d' instrucziun differents nivels, diversas abilitads e differents tips d' emprender. 
Il med d' instrucziun cuntegna ultra da quai blers gieus educativs da differentas furmas e cun differentas finamiras, dentant adina cun l' intent d' entusiasmar las scolaras ed ils scolars da s' occupar cun lur lingua. 
Il commentari per las persunas d' instrucziun è pia er formulà sapientivamain en moda fitg cumplessiva. 
El gida cun pled e fatg las persunas d' instrucziun a planisar l' instrucziun. Tant las ordinaziuns concretas davart l' instrucziun, tut las soluziuns, ils models, ils tests sco er las ideas ed ils impuls tematics supplementars ch' el dat permettan a las persunas d' instrucziun da preparar e da realisar ina instrucziun interessanta e variada. 
Emprender e sa furmar supplementarmain en moda digitala 
Ultra dal cudesch per scolaras e per scolars, dals carnets da lavur, dal commentari per las persunas d' instrucziun e dals discs cumpacts accumpagnants porschan ils meds d' instrucziun a partir da la 5. classa primara supplementarmain plattafurmas digitalas cun exercizis davart ils singuls chapitels dal cudesch che pon vegnir duvrads tant durant l' instrucziun en scola sco er per l' individualisaziun entaifer la classa. 
Francads concernent il cuntegn, concepids en ina moda plaschaivla ed en in vestgi grafic attractiv permettan ils exercizis a las scolaras ed als scolars d' approfundar ils cuntegns, saja quai ord vista tematica, grammaticala sco er lexicala. 
Ultra da quai metta la plattafurma digitala da la 7. classa a disposiziun ulteriur material illustrativ e preschenta parallelamain al cudesch per scolaras e per scolars la sinopsa grammaticala cun la quala las scolaras ed ils scolars pon reactivar ils cuntegns ch' els han gia emprendì. 
Las plattafurmas digitalas èn ultra da quai accessiblas a la publicitad ( cun il browser da Mozilla Firefox), las plattafurmas da la 5. e da la 6. classa primara ( http://www.splerins.ch http://www.sgurdins.ch) pon vegnir utilisadas gia dapi dus onns, la plattafurma digitala dal med d' instrucziun actual ( http://www.viena.ch) stat a disposiziun a partir da l' onn da scola 2013/14. 
Persuna da contact: 
Ivo Berther, manader dal project 
Communicaziun da la regenza dals 15 d'avust 2013
La regenza grischuna dat la permissiun per classas bilinguas a Domat. Plinavant prenda ella posiziun davart la revisiun parziala da las disposiziuns legalas concernent l' import da rauba en il traffic da viadi. 
Classas bilinguas a Domat 
La regenza dat a la vischnanca da Domat la permissiun da manar a partir da l' onn da scola 2013/14 mintgamai ina partiziun da classa da la scola primara e da la scolina en moda bilingua en rumantsch e tudestg. 
Tenor la vischnanca da Domat èsi necessari da transfurmar il model da scola d' enfin ussa en ina partiziun da classa bilingua ed en partiziuns da classa monolinguas tudestgas. 
En il concept preschentà argumentescha la vischnanca quai cun il fatg che las duas lecziuns da rumantsch durant ils emprims dus onns da scola na bastian betg per in' acquisiziun solida da la lingua e ch' il rom d' elecziun obligatoric rumantsch vegnia darar tschernì a partir da la terza classa. 
Mo ina midada a l' instrucziun bilingua possia cumpensar quests dischavantatgs. 
Posiziun da la regenza davart l' import da rauba en il traffic da viadi 
La regenza dal chantun Grischun beneventa da princip la revisiun parziala previsa da las disposiziuns legalas concernent l' import da rauba en il traffic da viadi. 
Areguard il fatg che la quantitad d' alcohol fermentà fin 18% vol. , che po vegnir importada senza stuair pajar dazi, vegn augmentada da 2 a 20 liters, tira la regenza dentant en consideraziun ch' il privel d' imports nuncontrollads crescha en spezial en il territori damanaivel dal cunfin. 
Ustieras ed ustiers che vegnan per exempel accumpagnads da trais confamigliaras e confamigliars pudessan importar fin ad 80 liters vin a chaschun d' ina unica excursiun en Italia. 
Sche questa quantitad vegn – sco previs – propi mo utilisada per l' agen diever, n' è betg controllabel e po perquai er avair consequenzas negativas per il martgà da vin indigen. 
Tenor il princip che tuts duajan avair las medemas premissas, stoi en mintga cas vegnir garantì che per exempel la UE haja regulaziuns sumegliantas. 
Da vischnancas e da regiuns 
Valragn: Il project da la vischnanca da Valragn dal matg 2013 per las mesiras cunter auas grondas al Rain posteriur vegn approvà cun intginas cundiziuns. 
Tras sedimentaziuns durant ils ultims 10 onns è vegnida reducida la capacitad da deflussiun dal letg dal flum, uschia ch' il terren cunfinant è periclità da vegnir inundà en cas d' auas grondas. 
La Punt Chamues-ch: La revisiun parziala da la planisaziun locala, che la vischnanca da La Punt Chamues-ch ha concludì a la radunanza communala dals 2 da matg 2013, vegn approvada. 
Quella cumpiglia il plan da zonas 1 :500 " Bella Mira " sco er il plan da zonas e plan general da furmaziun 1 :1000 " Alvra ". 
Malans: La revisiun parziala da la lescha da construcziun, che la vischnanca da Malans ha concludì a la radunanza communala dals 23 da matg 2013, vegn approvada. 
Las adattaziuns da la lescha da construcziun concernan d' ina vart la zona da mastergn, da l' autra vart la furmaziun dals tetgs. 
St. Antönien: La planisaziun d' utilisaziun che la vischnanca da St. Antönien ha concludì a la radunanza communala dals 20 da zercladur 2012 per construir e per manar in' ovra electrica solara " Chüenihorn ", vegn approvada cun intginas cundiziuns. 
La planisaziun cumpiglia ina revisiun da la lescha da construcziun, il plan da zonas 1 :5000 sco er il plan general d' avertura 1 :5000 " Implant solar Chüenihorn ". 
Permissiuns e contribuziuns chantunalas a differentas instituziuns 
Uffizi per economia e lavur da Son Gagl: Per il project " Sardona-aktiv " vegn garantida a l' uffizi per economia e lavur da Son Gagl ina contribuziun chantunala da maximalmain 186'084 francs, sin il pli dentant in terz da las prestaziuns da contribuziun effectivas da tuts trais chantuns. 
Ils custs restants vegnan finanziads da la confederaziun, dals chantuns Son Gagl e Glaruna sco er dal purtader dal project. 
Il project " Sardona-aktiv " duai gidar ad augmentar la valur turistica da l' arena tectonica Sardona. 
Fundaziun " Scola interchantunala da selviculturs ": A la fundaziun " Scola interchantunala da selviculturs Maiavilla " vegn garantida ina contribuziun d' investiziun da maximalmain 2,1 milliuns francs als custs d' investiziun totals da 7 milliuns francs per sanar totalmain las immobiglias dal center da furmaziun per il guaud. 
Club da tennis da Zizers: Al club da tennis da Zizers vegn garantida ina contribuziun da maximalmain 71'400 francs or dal fond da sport per sanar las plazzas da tennis e per renovar il local d' urdains. 
Küblis-Saas turissem: Ils statuts da la corporaziun da vischnancas " Küblis-Saas turissem " vegnan approvads. 
Las vischnancas da Küblis e da Saas èn s' unidas ad ina corporaziun da vischnancas da dretg public sut il num " Küblis-Saas turissem " cun l' intent da promover e da sviluppar il turissem. 
Projects da vias 
La regenza ha approvà 10'266'000 francs per lavurs da construcziun sin ils suandants trajects: 
- via naziunala Partenz: installaziuns electricas, sviament da Küblis 
- via da Tschlin: reparaziun dal mir da sustegn, Plan Tulai – Puzzins 
- via da Tarasp: lavurs d' impressari, correcziun da la via, 2. etappa, Florins – Chasté 
- via sursilvana: lavurs da cuvrida en connex cun la correcziun da la via a Lumneins 
- via d' Engiadina: lavurs d' impressari per segirar il stgav, Lavin – Giarsun 
- via d' Engiadina: lavurs da cuvrida, punt a spunda e punt da Magnacun, Giarsun – Ardez vest 
Classificaziun da la forza finanziala da las vischnancas grischunas per ils onns 2014 e 2015
La regenza ha classifitgà da nov las vischnancas grischunas per ils onns 2014 e 2015 tenor lur forza finanziala. 
Sche la refurma da la gulivaziun da finanzas ( refurma da la GF) po entrar en vigur l' onn 2015, vala la repartiziun mo pli per l' onn 2014. 
Sa basond sin la lescha davart la gulivaziun da finanzas intercommunala ( LGF; DG 730.200) reparta la regenza mintga dus onns las vischnancas en las tschintg gruppas da forza finanziala. 
Dapi l' ultima classificaziun da la forza finanziala per ils onns 2012 e 2013 èn vegnidas realisadas quatter fusiuns da vischnancas ed in' ulteriura è planisada per il 1. da schaner 2014. 
Il dumber da vischnancas sa reducescha pervia da quai da 176 a 146; correspundentamain sa mida er la repartiziun en las singulas gruppas da forza finanziala. 
Senza resguardar las midadas da classa ch' èn resultadas pervia da las fusiuns menziunadas, midan 23 vischnancas la gruppa da forza finanziala cumpareglià cun la classificaziun vertenta. 
Il motiv per la repartiziun en ina gruppa pli ferma sa chatta tar ils retgavs da taglia ch' èn sa sviluppads en ina moda pli favuraivla envers la media chantunala. 
Tar las vischnancas che appartegnan da nov ad ina gruppa pli flaivla envers il stadi vertent è il motiv principal per quai il pe da taglia ch' è vegnì augmentà en las vischnancas respectivas durant ils ultims dus onns. 
Ma en cas singuls han er perditas sproporziunadas dals retgavs da taglia chaschunà ina repartiziun en ina gruppa pli flaivla. 
Ultra da quai po ina divergenza minimala dals puncts d' index che sa chattan en la limita tranter duas gruppas da forza finanziala chaschunar ina midada da classa. 
Da las vischnancas cun passa 1000 abitantas ed abitants appartegna Claustra-Serneus ad ina gruppa pli ferma e las vischnancas da Mustér, da Domat, da Mesauc e da Zizers arrivan da nov en ina gruppa pli flaivla. 
Durant la sessiun da december 2013 vegn tractada la refurma da la gulivaziun da finanzas ( refurma da la GF) che vegn a substituir la legislaziun vertenta davart la gulivaziun da finanzas. 
Igl è planisà da metter en vigur questa refurma per il 1. da schaner 2015. 
Cumbinada cun quai è l' aboliziun da la gulivaziun da finanzas indirecta cun la classificaziun da las vischnancas tenor la forza finanziala. 
Sche la refurma da la GF po entrar en vigur tenor plan l' onn 2015, vala la classificaziun vertenta mo per l' onn 2014. 
La delegaziun grischuna retschaiva l'incumbensà spezial per dumondas transcunfinalas a Cuira
L' incumbensà federal spezial per la collavuraziun transcunfinala, Hans Jakob Roth, ha visità oz, sin invitaziun dal chancelier Claudio Riesen, il Grischun. 
Ils temas da la scuntrada èn stads la rolla dals chantuns en la politica exteriura e dumondas actualas da las regiuns da cunfin. 
Per la collavuraziun transcunfinala èn cumpetents ils chantuns. 
La constituziun federala permetta als chantuns da far ina politica exteriura activa. 
Da questa libertad d' agir profita il chantun Grischun cun schliar dumondas transcunfinalas en il rom da las structuras internaziunalas e cun tgirar ina vasta rait flexibla. 
En il rom dals gremis transcunfinals, sco la cuminanza da lavur da las regiuns alpinas ( ARGE ALP), la cumissiun internaziunala da las regenzas Rain alpin ( CIRRA) e l' Interreg administrescha il Grischun spazis da viver cuminaivels tranter auter cun il Tirol dal sid, cun il Tirol, cun il Vorarlberg e cun la Lumbardia. 
L' entretschament pli e pli intensiv dals spazis economics e dals spazis da viver cun l' exteriur vischin chaschuna in basegn creschent d' ina collavuraziun transcunfinala. 
Sin quest champ gidan ils chantuns da cunfin, sco il Grischun, decisivamain a realisar la politica exteriura. 
En sia strategia concernent la politica exteriura 2012 fin 2015 ha il cussegl federal declerà las relaziuns cun las regiuns da cunfin sco ina prioritad ed ha nominà cun Hans Jakob Roth sco incumbensà spezial per las dumondas transcunfinalas. 
L' incumbensa da Roth è da promover il barat cun ils chantuns e da sustegnair ils chantuns. 
L' Europa creschia ensemen cunzunt en las regiuns da cunfin, uschia che las regenzas chantunalas e localas vegnian involvidas il futur anc pli fitg en la politica exteriura regiunala, ha Roth menziunà a chaschun da la scuntrada dad oz. 
Il chancelier Claudio Riesen, ils deputads Alessandro Della Vedova e Maurizio Michael, Eugen Arpagaus da l' uffizi per economia e turissem e Bianca Battaglia, incumbensada per las relaziuns externas, han declerà a Hans Jakob Roth las relaziuns externas multifaras dal chantun Grischun. 
Discutads èn vegnids temas sco la Expo 2015 a Milaun, ils projects d' Interreg e l' engaschament dal Grischun per crear ina strategia europeica concernent las Alps. 
La scuntrada ha furmà la basa per in barat futur pli intensiv. 
La regenza refusa l'iniziativa davart la taglia da baselgia
La regenza grischuna refusa l' iniziativa dal pievel chantunala " Main taglia per il mastergn ". 
Cun la taglia da cultus furneschan las baselgias chantunalas prestaziuns essenzialas a favur da la generalitad. 
Ina perdita da questa taglia distgargiass dentant mo minimalmain las persunas giuridicas. 
Per omaduas baselgias chantunalas incassescha il chantun Grischun da las persunas giuridicas ( societads anonimas, ScRL e.u.v.) ina taglia da baselgia, q.v.d. ina taglia da cultus, sin la taglia sin il gudogn e sin il chapital. 
Ella vegn repartida a las baselgias chantunalas en relaziun dals commembers ( fin da l' onn 2012: 54,3 pertschient catolics e 45,7 pertschient refurmads). 
L' onn 2012 ha la taglia da cultus importà circa otg milliuns francs. 
L' iniziativa " Main taglia per il mastergn " ( iniziativa davart la taglia da baselgia) vul abolir la taglia da cultus da las persunas giuridicas. 
Ultra da quai na duai il chantun betg pajar contribuziuns per finanziar il cultus da las baselgias e da las cuminanzas religiusas. 
L' aboliziun da la taglia da cultus avess consequenzas gravantas per las baselgias chantunalas. Tar la baselgia chantunala refurmada crudass davent circa in terz da las entradas, tar la baselgia chantunala catolica passa 90 pertschient. 
Sche l' iniziativa vegniss acceptada, na pudess ins betg pli finanziar ina gronda part da las purschidas da la baselgia che sa chattan ordaifer il sectur da cultus. 
I sa tracta qua d' incumbensas socialas, charitativas e culturalas che las baselgias adempleschan a favur da la generalitad. 
La regenza na vul betg cumprometter questas prestaziuns. 
Las consequenzas finanzialas gravantas per las baselgias chantunalas cuntrafaschessan ad ina distgargia mo marginala da las singulas persunas giuridicas. 
Ultra da quai èn la gronda part dals mastergnants persunas cun activitad da gudogn independenta en la furma giuridica d' ina interpresa singula u d' ina interpresa da persunas ( societad singula, societad collectiva u commanditara). 
Las persunas natiralas cun activitad da gudogn independenta n' èn dentant betg pertutgadas da l' iniziativa, cuntrari al text. 
Sche l' iniziativa vegniss acceptada, na las distgargiass quai pia betg. 
D' agiuntar èsi ch' il tribunal federal svizzer protegia l' incassament da la taglia da baselgia da las persunas giuridicas e che la gronda part dals chantuns enconuscha ina tala taglia. 
La regenza propona ord quest motiv al cussegl grond da recumandar al pievel da refusar l' iniziativa davart la taglia da baselgia. 
Il cussegl grond vegn a tractar l' iniziativa en la sessiun d' october 2013. 
Suttamess il project da fusiun Ilanz/Glion al parlament
Cun Ilanz/Glion duai vegnir stgaffida per l' onn 2014 la sisavel gronda vischnanca dal chantun Grischun. 
La regenza preschenta la missiva davart la fusiun da las vischnancas da Castrisch, Duin, Glion, Ladir, Luven, Pigniu, Pitasch, Riein, Rueun, Ruschein, Schnaus, Sevgein e Siat al cussegl grond. 
Ils 16 da november 2012 èn las votantas ed il votants da las 13 vischnancas da Castrisch, Duin, Glion, Ladir, Luven, Pigniu, Pitasch, Riein, Rueun, Ruschein, Schnaus, Sevgein e Siat s' exprimids per ina fusiun a la nova vischnanca dad Ilanz/Glion. 
Il contract da fusiun concludì furma la basa per la nova vischnanca che cumpiglia in territori da 13'343 hectaras e 4600 abitantas ed abitants ( stadi da la fin da l' onn 2011). 
Ilanz/Glion, da nov la sisavel gronda vischnanca dal Grischun, vegn ad avair in ferm center economic. 
La citad da Glion è gia oz in center impurtant da scola, da sanadad, da traffic e d' economia da la regiun Surselva. 
Ils conturns èn caracterisads da l' agricultura. 
En la gronda part da las 13 vischnancas ch' èn cumpigliadas da la fusiun è l' agricultura ina pitga impurtanta. 
Las vischnancas enturn Glion collavuran gia oz en moda fitg intensiva. 
Sin il champ cultural, sportiv e social existan dapi ditg stretgs e numerus lioms. 
En il contract da fusiun è vegnì fixà tranter auter: La nova vischnanca dad Ilanz/Glion vegn a cumenzar cun in parlament communal. Mintga vischnanca actuala vegn ad esser represchentada en quel cun almain ina commembra u in commember. 
Las linguas uffizialas dad Ilanz/Glion èn sursilvan e tudestg. 
La nova vischnanca e sia scola s' engaschan per in concept raschunaivel da lieus decentrals e promovan il mantegniment dal rumantsch. 
Las scolas da fin ussa restan en lur lieus. 
Per la regenza grischuna correspunda il project da fusiun Ilanz/Glion en moda ideala a la refurma currenta da las structuras territorialas en il Grischun. 
La fusiun vegn sustegnida dal chantun cun totalmain 17,7 milliuns francs. 
Ultra da quai vegnan garantidas differentas prestaziuns spezialas. 
Premess che la fusiun vegnia approvada dal cussegl grond en la sessiun d' october 2013, po ella entrar en vigur per il 1. da schaner 2014. 
A partir dal 2014 vegn il chantun Grischun alura ad avair anc 146 vischnancas ( oz: 158). 
Energia ord charvun
Ils 22 da settember 2013 votescha il pievel grischun davart l' iniziativa da charvun sco er davart la cuntraproposta da la regenza e dal cussegl grond. 
Tras la cuntraproposta vegnan las investiziuns, che las interpresas cun participaziun chantunala fan en ovras electricas a charvun, colliadas cun la cundiziun che l' emissiun da CO2 da talas ovras vegnia reducida considerablamain. 
La cuntraproposta correspunda a la politica da clima e d' energia da la confederaziun e da la UE. 
L' iniziativa da charvun vul francar in scumond absolut per il purtader d' energia " charvun ", senza resguardar il progress tecnologic en la producziun d' electricitad ord charvun. 
Sche l' iniziativa vegniss acceptada, vegnissan las interpresas d' energia grischunas exclusas dal tuttafatg dal segment da charvun e disfavurisadas en moda nunponderada sin il martgà europeic. 
Il scumond da tecnologia na duai plinavant betg mo valair per projects futurs, mabain vul er sfurzar la Repower da sortir dal project da forza electrica ord charvun a Saline Joniche ( Italia). Quest project, ch' è gia sviluppà fitg lunsch, è vegnì qualifitgà da las autoritads talianas cumpetentas sco cumpatibel cun l' ambient. 
La forza electrica ord charvun en il context europeic 
L' energia ord charvun è oz in element fix dal provediment d' electricitad en l' Europa e vegn a daventar anc pli impurtanta en l' avegnir en il rom da la politica da clima e d' energia da la UE. 
Impressiunant è en quest connex in sguard sin la Germania, noss pajais vischin en il nord. Là è la quota d' electricitad ord charvun gia oz auta ( 47%) e vegn a s' augmentar anc vinavant. 
En sia previsiun da l' energia mundiala parta l' agentura internaziunala d' energia AIE schizunt dal fatg ch' il charvun surpassia entaifer ils proxims 10 onns l' ieli sco furnitur d' energia il pli impurtant. 
La politica da clima e d' energia da la UE sa basa sin la persvasiun che l' Europa dovria er a lunga vista ovras electricas convenziunalas e ch' il charvun – sco purtader d' energia fossila ch' è anc avant maun en abundanza – gioghia ina rolla centrala per la segirezza dal provediment d' energia. 
La producziun d' electricitad ord charvun è dentant colliada cun la sfida da far frunt ad ina gronda emissiun da substanzas nuschaivlas. 
Ma il progress tecnic permetta da reducir cuntinuadamain las substanzas nuschaivlas che resultan cun arder il charvun. 
Per reducir l' emissiun da CO2 dispona la UE perquai d' in urari cun cleras finamiras. 
Puncts impurtants èn en quest connex che l' emissiun da CO2 da tut las ovras electricas a charvun sto vegnir cumpensada a partir da l' onn 2013 a 100% e che la UE promova dal rest massivamain il svilup da novas tecnologias per producir electricitad ord charvun. 
En spezial vegni lavurà intensivamain vi da soluziuns per zavrar e per deponer a lunga vista il CO2. 
En connex cun la producziun d' electricitad promova L' Europa pia er vinavant l' energia ord charvun, dentant cun la finamira d' utilisar il charvun tant sco pussaivel senza chaschunar emissiuns. 
La cuntraproposta correspunda a la politica d' energia grischuna 
En vista als svilups en l' Europa sa mussi ch' il scumond da tecnologia, che vegn pretendì da l' iniziativa da charvun, è la faussa via. 
La cuntraproposta tegna er quint da svilups futurs, tras quai ch' ella pussibilitescha il progress tecnologic ed ha a medem temp la finamira da reducir directamain l' emissiun da CO2 empè da scumandar immediatamain ed en general il purtader d' energia " charvun ". 
Uschia poi vegnir evità ch' il Grischun sto ir sulet ina via radicala e che las interpresas d' energia grischunas vegnan disfavurisadas sproporziunadamain sin il martgà d' electricitad europeic. 
Plinavant impedescha la cuntraproposta che la decisiun da realisar l' ovra electrica Saline Joniche, che la Repower ha prendì sin basa da las reglas vertentas svizras e talianas, vegn annullada posteriuramain tras prescripziuns statalas. 
La cuntraproposta evitescha pia ultra da quai il privel ch' il chantun Grischun sto vender sia participaziun vi da la Repower. 
In proceder pass per pass cun cleras finamiras correspunda er als princips da la politica da clima e d' energia en il sectur dals edifizis, nua ch' il chantun Grischun ademplescha incumbensas impurtantas. 
En quest connex èn la reducziun da l' emissiun da CO2 ed il remplazzament da purtaders d' energia fossila duas finamiras principalas da la politica d' energia grischuna. 
Ellas èn fixadas explicitamain en la nova lescha d' energia dal chantun Grischun da l' onn 2011 e vegnan realisadas cun agid d' in plan da reducziun ch' è francà en la lescha e che determinescha las finamiras en differentas etappas intermediaras fin l' onn 2035. 
Cun in na a l' iniziativa da charvun e cun in gea a la cuntraproposta da la regenza e dal cussegl grond po il Grischun far in ulteriur pass responsabel e raschunaivel sin la via tschernida en la politica d' energia e da clima. 
Communicaziun da la regenza dals 22 d'avust 2013
La regenza grischuna refusa ina reducziun dals meds finanzials federals ch' èn destinads per promover il transport da rauba cun la viafier. 
Per ils chantuns alpins e per las viafiers regiunalas ha la revisiun totala da la lescha federala davart il transport da rauba ch' è vegnida suttamessa per la consultaziun consequenzas rigurusas. 
La lescha davart il transport da rauba basegna correcturas 
La regenza grischuna fa resalvas concernent la revisiun totala previsa da la lescha federala davart il transport da rauba. 
En concordanza cun la posiziun da la conferenza dals directurs chantunals dal traffic public s' oppona ella cunter il fatg ch' ils chantuns ston surpigliar ina part dals custs dal transport da rauba cun la viafier pervia dal nov dretg federal. 
Sco che la regenza scriva en sia resposta da consultaziun, refusa ella la ferma reducziun previsa da las contribuziuns da gestiun che la confederaziun paja per promover il transport da rauba cun la viafier, numnadamain ina reducziun da 30 a dudesch milliuns francs durant ils onns 2015 fin 2018. 
Quai pertutgass en moda negativa cunzunt las contribuziuns da gestiun a las viafiers d' in meter ladezza ch' èn gia oz insuffizientas en las regiuns alpinas. 
Medemamain refusa la regenza ina participaziun minimala dals chantuns da 50 pertschient cur ch' els empostan prestaziuns dal transport da rauba. 
Quai chaschunass custs supplementars considerabels per ils chantuns cunzunt tar las viafiers regiunalas. 
Medemamain betg acceptar na po il chantun Grischun l' annullaziun dals agids finanzials da la confederaziun per renovar ils binaris da colliaziun existents. 
Er en cas d' infrastructuras privatas n' èsi betg pussaivel da cuvrir tut ils custs, uschia che las pussaivladads da promoziun vertentas ston vegnir mantegnidas. 
La finala propona la regenza a la confederaziun da far annualmain in monitoring. 
Sch' ina tscherta part dal transport da rauba cun la viafier da tut il transport da rauba en Svizra vegniss sutpassada, duain vegnir prendidas mesiras da promoziun limitadas. 
Cun la revisiun totala da la lescha davart il transport da rauba suttametta la confederaziun in concept global per promover il transport da rauba cun la viafier sin sia surfatscha. 
Sut la noziun " sin sia surfatscha " chapeschan ins il transport da rauba cun la viafier en Svizra cun excepziun dal traffic da transit che traversa las Alps. 
Restrenscher la revisiun da la lescha davart il guaud sin il pli essenzial 
La lescha federala davart il guaud duai vegnir adattada tenor prioritads: Ensemen cun la conferenza da las directuras e dals directurs forestals sustegna la regenza grischuna ina revisiun da la lescha davart il guaud che sa restrenscha en in emprim pass sin ils puncts essenzials. 
Tar quels tutga la creaziun d' ina basa giuridica per la confinanziaziun dal cumbat cunter donns biotics – sco per exempel tras parasits importads – ordaifer il guaud da protecziun tras la confederaziun. 
Fin ussa sustegna la confederaziun mo il cumbat e la prevenziun en il guaud da protecziun. 
Medemamain beneventa la regenza l' intenziun da promover la vendita da laina. 
Sco che la regenza scriva en sia resposta da consultaziun refusa ella expressivamain che las adattaziuns en la lescha davart il guaud chaschunian ina grevezza supplementara per ils chantuns. 
Empè da quai duain ils meds finanzials ch' èn avant maun pudair vegnir impundids en moda pli flexibla. 
Il chantun Grischun beneventass ultra da quai, sche l' idea d' in fond per il guaud e per il clima vegniss puspè prendida per mauns. 
In tal fond indemnisass las proprietaris ed ils proprietaris da guaud per prestaziuns forestalas ch' ellas ed els han furnì enfin ussa gratuitamain en il sectur dal CO2. 
Da vischnancas e da regiuns 
Farschno: La revisiun totala da la planisaziun locala, concludida ils 7 da december 2012 da la citad da Farschno, vegn approvada. 
Cun la revisiun totala èn vegnids elavurads tut ils meds da planisaziun vertents. 
En spezial cumpiglia la revisiun da la planisaziun locala tranter auter in engrondiment confurm al basegn da la zona d' edifizis d' abitar da tut en tut 5381 meters quadrat sco er la creaziun d’ina zona da recreaziun da totalmain 2683 meters quadrat per construir in stabiliment da wellness per l' hotel/restaurant Schauenstein. 
Casti: La revisiun totala da la planisaziun locala, concludida da la vischnanca da Casti ils 29 d' october 2012, vegn approvada. 
La revisiun cuntegna l' elavuraziun da tut ils plans d' utilisaziun sco er ina nova lescha da construcziun. 
Pertutgant ils meds da planisaziun vegn fatga tranter auter la suandanta resalva: La procedura d' approvaziun per l' engrondiment da la zona d' industria e da mastergn en il territori " Dalmeras " per var 3200 meters quadrat vegn sistida fin che las premissas necessarias respectivas èn avant maun ( cumprova dal basegn, indicatur da disponibladad, concept da furmaziun). 
Lumnezia: A la vischnanca Lumnezia vegn concedì in emprest da la confederaziun da 267'000 francs en il rom da la nova politica regiunala ( NPR) per construir l' infrastructura turistica dal lai da far bogn Val Lumnezia. Quai cun la resalva che la finanziaziun totala saja reglada. 
Sco prestaziun d' equivalenza a l' emprest da la NPR vegn garantida ina contribuziun chantunala da 61 990 francs. 
Il project prevesa in kiosc cun in bistro-restaurant, ina plazza da giugar per uffants, gardarobas ed in simpel albiert cun 14 letgs. 
Ina stalla existenta vegn remplazzada per quest intent. 
Filisur, Bravuogn: Ils statuts dal consorzi da scola " Filisur – Bravuogn " vegnan approvads. 
Tras il consorzi da scola consolideschan las vischnancas lur collavuraziun intercommunala. 
Projects da vias 
La regenza ha approvà in project d' exposiziun per ina correcziun da la via taliana tranter Razén e Cazas. 
Sin il traject dal project percurra la via chantunala al pe da duas paraids da grippa e demussa ina protecziun insuffizienta cunter crudada da crappa. 
La via taliana H13 collia Razén cun la Tumleastga. 
Ultra da quai serva la via principala en quest sectur sco guntgida per la via naziunala A13. 
50 onns protecziun civila – la protecziun civila grischuna vegn equipada da nov
Cunquai ch' i dat la protecziun civila dapi 50 onns en Svizra vegn renovà l' equipament da la protecziun civila dal Grischun. 
A chaschun dal curs da repetiziun da la cumpagnia da protecziun civila dal Partenz è gievgia, ils 22 d' avust 2013, vegnì preschentà a Schiers l' equipament nov dals appartegnents da la protecziun civila sco er il material da protecziun civila nov. 
Cun quai è l' equipament da 18 onns dals appartegnents da la protecziun civila vegnì adattà al standard actual. 
L' onn 1963 è il cumenzament per propi da la protecziun civila da la Svizra. 
Il 1. da schaner 1963 è la lescha federala davart la protecziun civila entrada en vigur e per la medema data è vegnì stgaffì l' uffizi federal da protecziun civila. 
Er l' onn 1963 è la lescha federala davart las construcziuns da protecziun civila vegnida approvada da l' assamblea federala. 
Il project " Protecziun civila 1995 " ha avert la protecziun civila en direcziun da l' agid en cas da catastrofas e d' urgenza. 
Quai è capità cun la fin da la guerra fraida. Dapi lura è il focus sa drizzà sin la protecziun da la populaziun e sin la prestaziun d' agid en cas da catastrofas e da situaziuns d' urgenza. 
Nagin auter stadi da quest mund n' ha prendì mesiras uschè cumplessivas per proteger sia populaziun cunter eveniments extraordinaris. 
L' onn 2013 po la Svizra guardar enavos sin l' istorgia da 50 onns da sia protecziun civila. 
Equipament nov – in grond pass per la protecziun civila grischuna 
La protecziun civila che entra en acziun sco organisaziun partenaria da la protecziun da la populaziun en cas da catastrofas e da situaziuns d' urgenza sto avair in equipament pratic ed adequat per augmentar la capacitad d' intervenziun dals ulteriurs partenaris da la protecziun da la populaziun tar acziuns en cas d' eveniments spezials ed extraordinaris. 
La quantitad e l' intensitad d' inundaziuns, da stemprads, da bovas e da lavinas s' augmenta dad onn ad onn, quai mussan cleramain ils ultims exempels da Domat e da Saas. 
A chaschun d' ina orientaziun da las medias en la chamona " Kalchofen " tar Schiers èn vegnids preschentads la nova vestgadira da lavur dals appartegnents da la protecziun civila sco er il nov material da corp da la protecziun civila ch' è vegnì adattà a las periclitaziuns actualas. 
Tut en tut èn vegnids acquistads 2500 exemplars da l' equipament persunal. 
Quest equipament consista d' in t-shirt, d' in roll-shirt, d' ina giacca da fleece, d' ina giacca e d' ina chautscha da lavur, d' ina chapitscha cun pala, d' ina giacca e d' ina chautscha cunter la plievgia, da guants, d' ina chapellina da protecziun, d' ina chapitscha rullada sco er d' ina tastga. 
Ils custs d' acquist totals dals equipaments muntan a var 1,2 milliuns francs, q.v.d. ca. 500 francs per equipament. 
Tar il material da corp tutga anc ina giacca ed ina chautscha grossa cunter il fraid. 
Las cumpagnias da la protecziun civila dal Grischun vegnan u èn gia vegnidas equipadas en il curs da repetiziun 2013 cun ils apparats da func POLYCOM ed instruidas en la manipulaziun. 
Uschia vegni garantì che tut ils partenaris da la protecziun da la populaziun pon ussa communitgar in cun l' auter cun in unic sistem da func. 
Cudesch tar ils 50 onns protecziun civila 
L' uffizi federal da protecziun da la populaziun prenda il giubileum da 50 onns protecziun civila sco occasiun da dar in sguard enavos sin la realisaziun e sin il svilup da la protecziun civila e da la protecziun da la populaziun en Svizra en in cudesch da giubileum numer d' artitgel: 506.060.d, ISBN 978-3-905782-82-0. 
Incumbensas da la protecziun civila 
En cas d' eveniments spezials e da situaziuns extraordinarias ha la protecziun civila las suandantas incumbensas: 
- prestar agid en cas da donns elementars ( p.ex. salvaments or da ruinas, lavurs tecnicas da segiranza per limitar ils donns, lavurs da reparaziun) 
- dar sustegn, sche infrastructuras criticas na funcziunan betg pli ( p.ex. sustegn logistic da la populaziun pertutgada) 
- prestar agid en cas d' eveniments dad ABC ( p.ex. mesirar la dosa dal lieu en cas d' ina radioactivitad augmentada, installar e manar posts da decontaminaziun) 
- assister e tgirar persunas che tschertgan protecziun e ch' èn senza tetg 
- rinforzar il sustegn da la direcziun e da la logistica 
- proteger bains culturals ( en collavuraziun cun ils pumpiers) 
- metter a disposiziun meds per alarmar la populaziun 
- metter a disposiziun l' infrastructura da communicaziun 
- metter a disposiziun e manar l' infrastructura da protecziun 
- sustegnair las organisaziuns partenarias en la protecziun da la populaziun 
Ulteriuras infurmaziuns davart la protecziun civila sut http://www.amz.gr.ch 
Malsogna da bindels cotschens: Sper Tusaun ston vegnir terrads bostgs
En la Tumleastga ston vegnir terrads tieus da guaud ch' èn infestads cun la malsogna da bindels cotschens. 
Quai per evitar che la malsogna da plantas sa derasia vinavant. 
Ensemen cun represchentants dal servetsch forestal chantunal han spezialists dal servetsch federal da protecziun da las plantas ( SFPP) e da l' institut federal per la perscrutaziun da guaud, naiv e cuntrada ( WSL) constatà il cumenzament da questa stad en il sectur da l' access a l' autostrada A13 Tusaun sid che tieus da guaud èn infestads considerablamain cun l' uschenumnada malsogna da bindels cotschens ( dothistroma septosporum, teleomorf scirrhia pini). 
La malsogna da bindels cotschens vegn chaschunada dal bulieu scirrhia pini. 
Quest bulieu deriva probablamain da l' America centrala ed è vegnì observà en Svizra per l' emprima giada l' onn 1989. 
Pertutgads èn cunzunt tieus en culturas da bostgs, en parcs e sin santeris. 
Quest onn è la malsogna da bindels cotschens cumparida en Svizra per l' emprima giada libramain en il guaud. 
Tieus infestads cun la malsogna pireschan entaifer paucs onns, quai che po chaschunar perditas massivas. 
En l' ordinaziun federala davart la protecziun da las plantas figurescha la malsogna da bindels cotschens sco organissem nuschaivel spezialmain privlus. 
Tenor questa ordinaziun èn organissems nuschaivels spezialmain privlus suttamess a l' obligaziun d' annunzia. Plinavant ston l' uffizi chantunal cumpetent resp. ils proprietaris u cultivaturs da la parcella respectiva prender las mesiras che vegnan ordinadas da l' uffizi federal cumpetent per eliminar fuainas singulas. 
Sin basa da questa obligaziun d' eliminaziun ed en il senn da mesiras immediatas per limitar resp. impedir in' ulteriura derasaziun da l' infestiun ston exclusivamain ils tieus giuvens infestads vegnir terrads e dismess las proximas emnas en il sectur da l' access a l' autostrada A13 Tusaun sid. 
L' uffizi da guaud e privels da la natira supplitgescha per chapientscha. 
Servetsch federal da protecziun da las plantas ( SFPP) 
L' incumbensa prioritara da la protecziun da las plantas è quella d' impedir l' import e la derasaziun da parasits e da malsognas spezialmain privlusas da plantas e da products vegetals. 
Il servetsch federal da protecziun da las plantas ( SFPP), ch' è responsabel per l' adempliment da questa incumbensa, vegn manà cuminaivlamain da l' uffizi federal d' agricultura ( UFAG) e da l' uffizi federal d' ambient ( UFAM). 
El collavura cun autoritads svizras ed estras, cun organisaziuns internaziunalas sco er cun federaziuns e cun interpresas en Svizra. 
La basa legala per mesiras fitosanitaras en Svizra è l' ordinaziun federala davart la protecziun da las plantas. 
Val Mesauc: La polizia chantunala metta autras prioritads d'acziun
En differentas parts dal Grischun èn ils enguladitschs cun infracziun s' augmentads ils ultims onns. 
La polizia chantunala dal Grischun ha reagì gia la primavaira sin quai ed ha mess sias prioritads d' acziun a favur da las activitads da la polizia criminala e da segirezza. 
L' activitad da controlla en la Val Mesauc e la collavuraziun cun la polizia chantunala dal Tessin e cun l' Italia èn vegnidas intensivadas. 
Gia a la conferenza da medias davart la statistica criminala 2012 il mars 2013 èsi vegnì fatg attent als enguladitschs cun infracziun pli e pli frequents en la Val Mesauc, en Surselva ed en la Val dal Rain. 
Sin quai ha la polizia chantunala dal Grischun reagì e lantschà differentas acziuns. 
En la Val Mesauc èn uschia per exempel vegnidas fatgas cun cleras finamiras controllas da la polizia criminala e da segirezza la saira e la notg e la preschientscha da la polizia è vegnida augmentada. 
Las singulas mesiras duran anc adina e fan effect. 
Betg in fenomen grischun 
Las retschertgas da la polizia han mussà ch' ils delinquents èn per gronda part burgais da la Rumenia e da la Moldavia. 
Ins sto partir dal fatg che questas persunas entrian da l' Italia en Svizra sur in passagi dal cunfin senza guardias e bandunian pauc pli tard puspè la Svizra sin questa via. 
L' augment dals enguladitschs cun infracziun è in fenomen svizzer che pertutga tut las regiuns da cunfin. 
Collavuraziun internaziunala 
Ultra d' augmentar la preschientscha da la polizia en las valladas pertutgadas collavura la polizia chantunala dal Grischun pli e pli er sin plaun interchantunal ed internaziunal. 
Uschia èn vegnidas creadas patruglias ensemen cun la polizia chantunala dal Tessin ed ina plattafurma per il barat d' infurmaziuns cun l' Italia. 
La situaziun vegn giuditgada regularmain da nov e las acziuns da la polizia vegnan adattadas permanentamain a las novas enconuschientschas. 
I vegn pretendì ina gruppa d' acziun mobila 
Il success il pli grond avess – ord vista da la polizia – ina gruppa d' acziun mobila speziala che pudess vegnir engaschada en moda flexibla e che fiss dispensada dal mintgadi polizial. 
Quai avess per consequenza ch' il dumber da polizistas e polizists stuess vegnir augmentà. 
Il schef dal departament da giustia, segirezza e sanadad, cusseglier guvernativ Christian Rathgeb, beneventa las mesiras che la polizia chantunala dal Grischun ha prendì dapi questa primavaira cunzunt en la Val Mesauc, dentant er en tut las autras parts dal chantun. 
Il departament examinescha il basegn d' ulteriuras forzas d' acziun resp. d' ina gruppa d' acziun mobila. 
Puspè dapli abitantas ed abitants en il Grischun
Per la fin da l' onn 2012 aveva il chantun Grischun ina populaziun residenta permanenta da 193'920 persunas, 532 dapli che l' onn precedent. 
Entant che la populaziun residenta svizra è sa reducida minimamain, è la populaziun residenta estra creschida fermamain en cumparegliaziun. 
Ultra da quai ha il Grischun registrà in dumber da record da mortoris che ha surpassà cleramain il dumber da naschientschas. 
Creschientscha mo grazia a dapli persunas estras 
La populaziun residenta permanenta dal Grischun è creschida l' onn passà per 0,3 pertschient sin 193'920 abitantas ed abitants. 
Cun quai è la rata da creschientscha in pau main auta ch' ils onns precedents. 
Cun excepziun dals dus mezs chantuns da l' Appenzell è la populaziun creschida pli ferm en tut ils auters chantuns che en il Grischun; en tut la Svizra resulta ina creschientscha dad 1,1 pertschient e quai ha chaschunà per la fin da l' onn 2012 per l' emprima giada ina populaziun residenta permanenta da passa 8 milliuns abitantas ed abitants. 
En il Grischun è la populaziun residenta svizra sa reducida per 114 persunas a 160'390 abitantas ed abitants, entant che la populaziun estra è creschida per 2 pertschient a 33 530 persunas. 
La quota da persunas estras importa da nov 17,3 pertschient. 
Entaifer il chantun vegnan registradas las quotas lunschor las pli autas da persunas estras en l' Engiadin' ota ( 32,4 pertschient) sco er a Tavau ( 25,5 pertschient), las quotas las pli bassas cun valurs mintgamai sut 10 pertschient en la Val Müstair, en la Val Calanca sco er en il Puschlav. 
En il Grischun vivan umans da circa 130 differentas naziuns. 
Las quotas las pli grondas da la populaziun estra han anc adina ils Portugais cun 25,8 pertschient, suandads dals Tudestgs ( 23,1 pertschient) sco er dals Talians ( 17,0 pertschient). 
Differenzas dal svilup demografic en las regiuns 
Entaifer il chantun è la populaziun s' engrondida il pli fitg l' onn 2012 en las regiuns dal Mesauc ( +2,0 pertschient) e da la Viamala ( +1,8 pertschient). 
La perdita da populaziun la pli gronda ha stuì subir la Surselva ( -1,0 pertschient). 
La populaziun permanenta ils 31 da december 2012 tenor regiuns 
Contemplà sur ils ultims 10 onns è la populaziun residenta permanenta dal Grischun creschida per tut en tut 4,4 pertschient ( Svizra: 9,9 pertschient). 
Cumpareglià cun la quota dal Grischun han pudì vegnir registradas quotas da creschientscha autas en las duas regiuns dal Signuradi/Tschintg Vitgs e dal Grischun dal nord, en l' Engiadin' ota e bassa sco er en la Viamala ed en il Mesauc. 
Da l' autra vart vivan actualmain main persunas en la mesadad da tut las regiuns che avant 10 onns. 
Las differenzas tar la dinamica da la populaziun han er consequenzas directas per la structura da vegliadetgna – en regiuns, nua ch' il dumber da la populaziun stagnescha u sa reducescha s' accelerescha l' inveteraziun cleramain pli fitg che en la media. 
L' entira populaziun dal Grischun è en media in pau pli veglia che quella da la Svizra. 
Cifras distinctivas per la vegliadetgna e midada da la populaziun residenta permanenta tenor regiuns, 2002 – 2012 
Quozient da giuventetgna 
Quozient da vegliadetgna 
Midada tar la populaziun residenta permanenta 2002 - 2012 
SVIZRA 
32.9% 
28.0% 
9.9% 
GRISCHUN 
30.1% 
30.1% 
4.4% 
Grischun dal nord 
29.0% 
28.5% 
7.1% 
Signuradi/Tschintg Vitgs 
33.1% 
24.7% 
10.7% 
Partenz 
35.6% 
33.2% 
3.3% 
Tavau 
26.5% 
26.7% 
-0.8% 
Grischun central 
27.8% 
34.0% 
-1.8% 
Viamala 
35.1% 
30.3% 
5.0% 
Surselva 
29.3% 
35.4% 
-2.4% 
Val Müstair 
28.3% 
39.1% 
-12.5% 
Engiadina Bassa 
31.0% 
30.5% 
6.1% 
Engiadin' ota 
26.5% 
26.5% 
7.9% 
Puschlav 
30.6% 
39.6% 
-1.9% 
Bregaglia 
29.1% 
39.6% 
-2.5% 
Mesauc 
30.3% 
34.1% 
7.8% 
Calanca 
19.9% 
49.0% 
-5.3% 
Quozient da giuventetgna: dumber da persunas da 0-19 onns sin 100 persunas da 20-64 onns 
Quozient da vegliadetgna: dumber da persunas da 65 onns e dapli sin 100 persunas da 20-64 nns 
Main naschientschas, dumber da record da mortoris 
L' onn 2012 èn vegnidas dumbradas 1645 naschientschas vivas en il Grischun, 79 pli pauc che l' onn precedent. 
Tar passa 40 pertschient da las naschientschas vivas en il Grischun eran las dunnas tranter 30 e 34 onns. 
Percunter mettan las dunnas sut 30 onns er en il Grischun adina main uffants sin il mund, entant che las dunnas in pau pli veglias partureschan tendenzialmain adina dapli uffants: da 28 pertschient dals uffants novnaschids era la mamma il mument da la pagliola sur 35 onns veglia. 
Perquai che l' onn passà è vegnì registrà in dumber da record da 1703 mortoris tutga il Grischun tar quels mo 5 chantuns che han in saldo da naschientscha negativ ( dumber da naschientschas vivas minus dumber da mortoris). 
Spezialmain en ils segments da vegliadetgna ils pli auts crescha il dumber da mortoris cleramain – passa in quart da tut las persunas ch' èn mortas en il Grischun aveva dapli che 90 onns. 
Plinavant èn vegnidas serradas l' onn 2012'944 lètgs en il Grischun, 74 pli pauc che l' onn precedent. 
Il dumber da divorzis è restà constant cun 354. 
Tar lètgs che han durà dapli che 20 onns po er vegnir observà en il Grischun in augment da la ristga da divorzi; gia 40 pertschient da tut las lètgs divorziadas appartegnan a questa categoria, quai è cleramain dapli che la media naziunala ( 28 pertschient). 
Resultats detagliads da las statisticas da la populaziun da tut las vischnancas e da tut las regiuns stattan a disposiziun sin la pagina d' internet da l' uffizi per economia e turissem sut http://www.awt.gr.ch/statistik. 
Il cumissari da la regenza per S. Martin survegn cumpetenzas extendidas
A chaschun da sia sesida dals 27 d' avust 2013 ha la regenza dal chantun Grischun prendì enconuschientscha dal rapport dal cumissari da la regenza davart la vischnanca da S. Martin ed ha concludì in' ulteriura mesira da surveglianza. 
La regenza ha constatà che la vischnanca da S. Martin n' è betg abla da funcziunar sut las relaziuns actualas. 
Perquai ha ella concludì d' engaschar per la vischnanca in cumissari da la regenza cun cumpetenzas extendidas. 
Il cumissari da la regenza survegn cumpetenzas da controlla, da decisiun e d' approvaziun. 
La funcziun da cumissari da la regenza surpiglia er vinavant Thomas Nievergelt. 
El enconuscha las relaziuns localas grazia a ses mandat per sclerir las renfatschas da vart da la cumissiun da gestiun ( CdG). 
En il rom d' in recurs da surveglianza ha la suprastanza da la vischnanca da S. Martin supplitgà da sia vart la regenza da sclerir il suspect da la violaziun dal secret d' uffizi tras commembers da la CdG. 
I sa tracta qua d' infurmaziuns ch' èn vegnidas enconuschentas a las medias. 
Quest recurs da surveglianza vegn tractà da la regenza en ina procedura separada. 
Separadamain sto er vegnir sclerida la dumonda, sch' ils fatgs constatads han ina relevanza penala e ston perquai vegnir denunziads. 
Il cumissari da la regenza vegn a render enconuschent ils detagls dal cuntegn dal rapport a la radunanza communala da S. Martin. 
La mesira dura fin ils 30 d' avrigl 2014, pia fin a la fin da la perioda d' uffizi currenta da las autoritads. 
Il rapport dal cumissari da la regenza ha mussà ch' i dovra er ina midada structurala per schliar la crisa instituziunala, e la regenza intimescha explicitamain la vischnanca d' examinar ina tala. 
En il center da sias ponderaziuns metta la regenza en quest connex ils scleriments da fusiun cun la vischnanca vischina da Val S. Pieder ( cf. Territori da promoziun Val S. Pieder en: carnet nr. 8/2010-2011,10. 
rapport e missiva tar la refurma communala e territoriala, p. 645). 
Er la CdG ha gia pretendì scleriments correspundents. 
Ils custs da la mesira da surveglianza ston vegnir surpigliads da la vischnanca da S. Martin. 
Communicaziun da la regenza dals 29 d'avust 2013
La regenza grischuna ha approvà in project da construcziun per sanar il center per pedagogia speziala a Giuvaulta. 
Ultra da quai è la regenza s' occupada da differentas fatschentas da vischnancas e da regiuns. 
Contribuziun a la renovaziun dal center per pedagogia speziala a Giuvaulta 
Il center per pedagogia speziala a Giuvaulta è in center da cumpetenza per uffants e per persunas creschidas cun impediments. 
En las gruppas d' abitar da la fundaziun Giuvaulta vivan actualmain 35 persunas. 
La regenza ha approvà in project per sanar l' edifizi principal, las localitads da las gruppas d' abitar e la chasa dals manaders da la fundaziun Giuvaulta e garantì ina contribuziun da construcziun da maximalmain 5,84 milliuns francs, cun resalva da l' approvaziun d' in credit posteriur correspundent tras la cumissiun da gestiun dal cussegl grond. 
Il credit vegn concedì sin fundament da la lescha da scola e da la lescha d' integraziun da persunas cun impediments. 
Ils custs imputabels da quest project importan 7,3 milliuns francs. 
La finanziaziun restanta da la renovaziun sto vegnir garantida da la fundaziun Giuvaulta. 
Il project da construcziun cuntegna la sanaziun termica dals mirs exteriurs da l' edifizi principal, da las trais chasas da las gruppas d' abitar e da la chasa dals manaders. 
Plinavant vegnan renovads cumplettamain ed adattads a las pretensiuns modernas ils indrizs sanitars en tut ils locals da las gruppas d' abitar. 
Ultra da quai vegnan remplazzadas tut las cuschinas da las gruppas d' abitar. 
En tut ils tracts vegn renovà l' interiur. 
Ils indrizs da la tecnica da chasa vegnan sanads. 
Differents locals vegnan ultra da quai tratgs a niz per auters intents, e quai per motivs da manaschi. 
Da vischnancas e da regiuns 
Domat: La revisiun parziala da la planisaziun locala ch' è vegnida concludida da la vischnanca da Domat ils 17 da zercladur 2012 vegn ussa er approvada areguard ils meds da planisaziun. L' approvaziun era vegnida sistida provisoricamain l' avrigl 2013 perquai ch' i mancavan las permissiuns da runcar. 
Las permissiuns da runcar " Vial " e " Crest' Aulta " vegnan dadas cun cundiziuns e cun resalvas. 
La runcada " Crest' Aulta " serva ad in nov access principal per il traffic pesant a l' areal da la Ems Chemie SA ed a la Axpo Tegra SA. 
Per evitar temps da spetga e bloccadas a la barriera da la viafier duai vegnir construì in sutpassadi sut ils binaris da la Viafier retica or e duai vegnir avert l' areal industrial da nov nà da l' ost. 
Arosa: La revisiun parziala da la planisaziun locala, concludida da la vischnanca da St. Peter-Pagig ( dapi il 1. da schaner 2013 vischnanca d' Arosa) ils 19 da december 2012, vegn approvada. 
La revisiun cuntegna l' engrondiment da la zona per l' explotaziun da material " Val Mischain ". 
Filisur: La revisiun parziala da la lescha davart las taxas da cura e davart la contribuziun per promover il turissem da la vischnanca da Filisur dals 11 d' avrigl 2013 vegn approvada cun excepziun da la disposiziun davart la commembranza automatica a l' uniun Bravuogn Filisur turissem. 
Bever, Bregaglia, Jenins, Lostallo e Scuol: La regenza ha approvà revisiuns da las leschas da taglia da las vischnancas da Bever, Bregaglia, Jenins, Lostallo e Scuol. 
Las revisiuns pertutgavan tuttas disposiziuns davart il subject da taglia da la taglia sin la part d' ierta e sin donaziuns. 
Il chantun stgaffescha las basas da la protecziun da datas per manar in register central da persunas
Il chantun Grischun maina in sistem da pilot per in register central da persunas chantunal. 
En il rom da l' execuziun da lur incumbensas legalas duain ils uffizis da l' administraziun chantunala sco er ils instituts da dretg public dal chantun pudair acceder uschia a datas da persunas unitaras, actualas, cumplettas e correctas. 
Per pudair manar in tal register central da persunas ston las basas legalas correspundentas vegnir adattadas pervia da la protecziun da datas. 
En consequenza da la lescha federala davart l' armonisaziun dals registers, ch' è en vigur dapi il 1. da november 2006, han tut las vischnancas en il chantun Grischun armonisà ed actualisà ils ultims onns las datas da lur registers d' abitantas e d' abitants tenor las novas prescripziuns legalas. 
Ultra da quai èn er vegnidas actualisadas las datas dal register d' edifizis e d' abitaziuns. 
Ils registers armonisads permettan da transmetter las datas sin via electronica a la confederaziun, uschia che las datas da las abitantas e dals abitants pon vegnir evaluadas pli facilmain per intents statistics ( p.ex. dumbraziun dal pievel). Las datas pon er vegnir barattadas sin via electronica tranter las vischnancas ed eventuals auters posts. 
En il rom dal nov sistem da dumbraziun dal pievel transmettan las vischnancas grischunas dapi l' onn 2010 mintga quartal las datas da lur register d' abitantas e d' abitants a la confederaziun. 
Per pudair trair a niz las bleras pussaivladads che resultan da registers d' abitantas e d' abitants armonisads, han tut ils chantuns en Svizra installà oz ina plattafurma chantunala da datas u èn londervi da stgaffir ina tala. 
Tras la deliberaziun da la lescha chantunala davart ils registers d' abitantas e d' abitants, ch' è entrada en vigur il 1. da december 2010, ha il cussegl grond stgaffì la basa legala per il chantun Grischun per manar ina plattafurma chantunala da datas cun in register central da persunas sco er cun in register d' objects. 
Gia quella giada èn las vischnancas vegnidas obligadas da furnir al chantun lur datas dals registers d' abitantas e d' abitants sco er dals registers d' objects. 
Tras ina tala plattafurma da datas fiss il chantun en cas da metter a disposiziun a ses uffizis ed a ses instituts da dretg public las datas ch' els dovran per ademplir las incumbensas legalas. 
Las disposiziuns davart la protecziun da datas èn necessarias 
Per garantir la protecziun da datas ston vegnir adattadas las disposiziuns da la lescha chantunala davart ils registers d' abitantas e d' abitants. 
Bain existan gia las basas legalas necessarias per installar in register central da persunas e d' objects. 
Igl è dentant sa mussà che questas basas na satisfan betg a las pretensiuns da la protecziun da datas per manar in register central da persunas e d' objects. 
Las vischnancas ston numnadamain furnir al chantun tschertas datas da lur registers d' abitantas e d' abitants. 
Quai èn datas cun indicaziuns da persunas ch' abitan u che han dimora en la vischnanca. 
Er datas d' objects pon eventualmain avair in connex cun persunas, numnadamain sch' ina persuna po vegnir identifitgada relativamain tgunsch en il context da l' infurmaziun, er sche l' identificaziun n' ha betg lieu directamain tras las datas. 
Perquai ston ins dar gronda attenziun a las disposiziuns respectivas davart la protecziun da datas e procurar ch' ellas vegnian observadas. 
La regenza ha tramess en consultaziun fin ils 29 da november 2013 ina revisiun parziala correspundenta da la lescha davart ils registers d' abitantas e d' abitants. 
Ils documents pon vegnir consultads sut /RM/publicaziuns/Consultaziuns/Seiten/Laufende.aspx. 
La gulivaziun da finanzas dal Grischun duai vegnir renovada en moda cumplessiva
La regenza ha surdà la missiva davart la refurma da la gulivaziun da finanzas en il chantun Grischun ( refurma da la GF) al cussegl grond. 
La refurma da la GF serva cunzunt a rinforzar las vischnancas. 
Ella procura per ina gulivaziun da finanzas gista ed effizienta tranter las vischnancas e mitigescha grevezzas spezialas pervia da las structuras. 
Ultra da quai duai vegnir simplifitgada la finanziaziun da las incumbensas publicas dal chantun e da las vischnancas e vegnir realisada en concordanza cun las cumpetenzas. 
Il cussegl grond vegn a tractar la missiva en la sessiun da december 2013. 
La realisaziun da la refurma è previsa per il cumenzament da l' onn 2015. 
Grond basegn d' agir 
La gulivaziun da finanzas intrachantunala actuala ha grevas mancanzas. 
Ses concept da basa datescha da l' onn 1958 e cumpiglia in grond dumber da singuls pajaments da contribuziuns ch' èn vegnids concludids en il decurs dal temp e che dependan tranter auter da la moda e maniera co che las vischnancas chaschunan custs sco er dal pe da taglia da las vischnancas. 
Las vischnancas ston fixar oz lur pe da taglia sin 120 u 130 pertschient per survegnir avunda meds finanzials da gulivaziun. 
Quai indeblescha l' attractivitad da questas vischnancas che sa chattan savens en regiuns periferas. 
A medem temp n' è la gulivaziun da finanzas vertenta betg transparenta, ella è strusch reglabla ed engrevgescha las vischnancas unilateralmain. 
Ultra da quai exista actualmain in entretschament da pajaments da contribuziuns cuntracurrents tranter il chantun e las vischnancas. 
Il basegn d' agir è zunt grond ed è renconuschì. 
Concepziun da la nova gulivaziun da finanzas 
Cun la refurma da la GF duai vegnir introducida ina gulivaziun da las resursas e da las grevezzas dal tuttafatg nova. 
Concepziunalmain s' orientescha questa gulivaziun ferm vi da la nova gulivaziun da finanzas da la confederaziun. 
Da nov duain las vischnancas per exempel pudair fixar libramain lur pe da taglia, senza che quai haja consequenzas per ils pajaments da la gulivaziun da finanzas. 
La missiva da la regenza al cussegl grond resguarda ils giavischs ch' èn vegnids exprimids en il rom da la consultaziun, sche quels èn cumpatibels cun las finamiras principalas da la refurma. 
En spezial ston vegnir menziunadas las suandantas adattaziuns dal project: 
La refurma sa concentrescha sin ils currents dals pajaments tranter il chantun e las vischnancas. 
Las incumbensas existentas da las vischnancas e las structuras na vegnan betg midadas. 
La gulivaziun da resursas vegn curregida uschia, ch' ella è bain supportabla er per vischnancas fermas, en spezial per las vischnancas turisticas. 
La gulivaziun da las grevezzas geografic-topograficas vegn rinforzada ed optimada. 
Da quai duain profitar cunzunt las vischnancas cun bleras fracziuns e cun abitadis sparpagliads. 
Impediments da fusiun existents vegnan eliminads en moda pli consequenta. 
La scola populara resta ina incumbensa cuminaivla dal chantun e da las vischnancas ed il chantun na vegn betg a reducir ses engaschament areguard sias pauschalas da basa en total. 
La gulivaziun da las grevezzas socialas vegn rinforzada ed il chantun vegn a mantegnair ses engaschament cumplessiv er en ils fatgs da sustegn ( agid social material). 
Ils servetschs socials ( agid social persunal) na duain betg vegnir transferids a las regiuns. 
Las regiuns na vegnan betg pli tangadas da la refurma. 
Il chantun na vegn betg a sa retrair da la tgira d' uffants cumplementara a la famiglia e da la cussegliaziun d' educaziun. 
La finanziaziun da las incumbensas publicas duai vegnir simplifitgada ed il dumber dals pajaments cuntracurrents tranter il chantun e las vischnancas duai vegnir reducì. 
Il chantun surpiglia da nov tut ils custs per exempel da las sanaziuns d' abitaziuns en il territori da muntogna, da la cussegliaziun per mammas e per babs, da las scolas professiunalas spezialisadas e da las sanaziuns da las cuvridas da las vias chantunalas entaifer ils vitgs. 
Da nov duain las vischnancas per exempel finanziar exclusivamain l' agid social persunal, ils stabiliments per aua persa e per dismetter ruments sco er ils indriz per pedunas e peduns. 
La refurma da la GF promova consequentamain l' interess general ed ha clers avantatgs. 
Ella rinforza la capacitad da prestaziun da las vischnancas e la solidaritad entaifer il chantun. 
Ella procura per in' applicaziun effizienta dals meds finanzials publics, garantescha ina gulivaziun da finanzas gista e moderna e sustegna la refurma currenta da las vischnancas e dal territori. 
Ella gida a dumagnar las sfidas futuras. 
Consequenzas finanzialas 
Las vischnancas vegnan distgargiadas tut en tut per circa 15 milliuns francs per onn. 
La maioritad da las 146 vischnancas ( stadi 1-1-2014) vegn pia er distgargiada tras la refurma da la GF. 
Tschertas grevezzas supplementaras resultan per regla per las vischnancas che han las pli bleras resursas. 
En tut 15 vischnancas cun paucas resursas vegnan sustegnidas main en il nov sistem. 
Questas vischnancas vegnan favurisadas particularmain tras il sistem vertent. 
En il senn d' ina regulaziun transitorica è previsa per ellas ina gulivaziun limitada a maximalmain tschintg onns. 
Las consequenzas finanzialas da la refurma vegnan registradas e cumprovadas detagliadamain per mintga vischnanca en ina bilantscha globala. 
Basegn da revisiun giuridic 
Per realisar la refurma da la GF sto vegnir renovada cumplessivamain la lescha davart la gulivaziun da finanzas e 20 leschas ston vegnir revedidas punctualmain. 
Ultra da quai ston vegnir revedidas punctualmain trais ordinaziuns dal cussegl grond. 
Questas revisiuns èn previsas en il rom da dus relaschs generals. 
Dis europeics dal monument en Val Lumnezia ils 7 ed 8 da settember 2013
La 20avla ediziun dals Dis europeics dal monument ha lieu ils 7 ed 8 da settember 2013 ed è deditgada al tema " Fieu glisch energia ". 
En il Grischun vegn l' occurrenza realisada en Val Lumnezia. 
La tgira da monuments, il servetsch archeologic dal Grischun sco er la protecziun da la patria dal Grischun preschentan a las visitadras ed als visitaders in program ritg. 
Il fieu sa revelescha dapi che l' uman l' ha tratg a niz sco element cun duas fatschas. 
D' ina vart l' han ins pudì duvrar sistematicamain, da l' autra vart ha el adina mussà a l' uman ses cunfins da dumagnar la natira. 
En il Grischun han numerus incendis da vitgs cun grevas consequenzas imprimì lur fastizs en la memoria collectiva dals umans. 
Controllar il fieu è dentant in grond pass en il svilup istoric da l' uman. 
Pir quai permetta ils progress da la civilisaziun, per exempel la producziun da cheramica u la producziun ed elavuraziun da metals. 
En il svilup dal temp modern, dals sistems da stgaudar raffinads da la platta da cuschinar fin a l' illuminaziun dals spazis da viver da l' uman, èn il fieu e la glisch elements decisivs da l' istorgia culturala da l' uman. 
Novas sfidas porscha la discussiun actuala davart dumondas da l' energia. 
Ils dis dal monument vegnan averts uffizialmain sonda, ils 7 da settember 2013, a las 10.30 sin la plazza da scola a Lumbrein. 
La referenta ed ils referents èn: cusseglier guvernativ Martin Jäger, schef dal departament d' educaziun, cultura e protecziun da l' ambient, Duri Blumenthal, president da la vischnanca da Lumnezia, Thomas Reitmaier, archeolog chantunal, Ludmila Seifert, mainagestiun da la protecziun da la patria dal Grischun e Giovanni F. Menghini, tgirader da monuments dal Grischun. 
Suenter vegnan purschidas fin a las 16.30 differentas visitas guidadas a Lumbrein e conturns. 
L' occurrenza da la saira cumenza a las 17.00 cun in referat da Jürg Simonett dal museum retic a Cuira davart il tema: " La construcziun d' ovras electricas e l' electrificaziun en il Grischun ". 
Silsuenter vegn preschentà, sco premiera svizra, il film " Le thé ou l' électricité " da Jérôme Le Maire ( Belgia / Frantscha / Maroc) da l' onn 2011. 
Per finir discurra Marianne Fischbacher dal museum regiunal Surselva cun perditgas da l' electrificaziun en Lumnezia. 
L' occurrenza vegn cuntinuada dumengia, ils 8 da settember 2013, a Vrin da las 10.00 fin a las 16.00. Il medem di vegn purschida ina spassegiada guidada al territori dad Um Su sur Lumbrein che stat en dumonda per in parc da turbinas da vent. 
Il program detaglià è publitgà en l' internet sut http://www.denkmalpflege.gr.ch http://www.heimatschutz-gr.ch e http://www.hereinspaziert.ch. 
Per in vast public 
Dapi sia emprima realisaziun l' onn 1994 èn ils dis europeics dal monument sa sviluppads a l' occurrenza la pli gronda en il sectur da la tgira da monuments. 
La finamira da questa occurrenza è quella da sensibilisar in vast public per il mantegniment da bains culturals. 
Las visitas vegnan organisadas en emprima lingia dals posts spezialisads federals, chantunals e municipals per la tgira da monuments e per l' archeologia. 
Els tschernan mintga onn ils objects, contacteschan las proprietarias ed ils proprietaris ed organiseschan ils guids e las occurrenzas al lieu. 
Il center naziunal d' infurmaziun per il mantegniment dals bains culturals ( NIKE) è responsabel per la coordinaziun da las var 200 occurrenzas en l' entira Svizra, per la lavur naziunala da medias e da publicitad sco er per la publicaziun dal program en furma d' ina broschura ed en l' internet. 
Il di europeic dal monument è ina manifestaziun culturala che vegn lantschada uffizialmain dal cussegl da l' Europa. 
L' iniziativa vegn er sustegnida da l' Uniun europeica. 
Il di dal monument ha lieu en 48 pajais europeics. 
Cudeschs per l'emprima, cudeschs per la segunda, ...
En il rom da la 3. ediziun da l' emna da las bibliotecas grischunas envida la biblioteca chantunala dal Grischun a duas occurrenzas. 
Ina s' occupa da l' impurtanza dals cudeschs e dals pleds vegls en la litteratura rumantscha pli nova. 
En l' autra maina il cabarettist Flurin Caviezel il public tras in' aucziun cun cudeschs da la collecziun da dublettas da la biblioteca chantunala. 
Mesemna, ils 11 da settember 2013, pledan Annetta Ganzoni ( archiv svizzer da litteratura, Berna) e Clà Riatsch ( universitad da Turitg) en lur referats en la biblioteca chantunala dal Grischun davart la glorificaziun dal " vegl ", er en il senn da las " tradiziuns inventadas ", en la litteratura rumantscha pli nova. 
A maun d' exempels da texts vegn eruida la valur dals cudeschs e dals pleds vegls e lur impurtanza sco simbols e fetischs. 
Il referat mussa ultra da quai emprovas da reutilisar in vocabulari arcaic per enritgir la lingua d' ina litteratura moderna. 
Questa occurrenza vegn organisada en cooperaziun cun la biblioteca populara dal Grischun. 
Ils referats vegnan tegnids en tudestg. 
Gievgia, ils 12 da settember 2013, ha lieu en la biblioteca chantunala per l' emprima giada in' aucziun da cudeschs. 
La biblioteca chantunala dispona da la collecziun la pli gronda da litteratura davart il Grischun, d' auturas e d' auturs dal Grischun e da chasas edituras dal Grischun ( uschenumnada Raetica). 
A quest ingiant vegnan vendids exemplars che la biblioteca chantunala posseda pliras giadas. 
Tranter quels sa chattan pitschens stgazis e truvaglias. 
Il cabarettist Flurin Caviezel divertescha e maina il public tras la purschida variada. 
A tuttas duas occurrenzas èn las visitadras ed ils visitaders envidads ad in apero. 
Cudeschs vegls e pleds vegls en la litteratura rumantscha pli nova: 
mesemna, ils 11 da settember 2013, a las 18.00 
Aucziun da cudeschs cun Flurin Caviezel: 
gievgia, ils 12 da settember 2013, gia a las 17.00, 
mintgamai en la biblioteca chantunala, Karlihofplatz, Cuira. 
Communicaziun da la regenza dals 5 da settember 2013
La regenza grischuna ha tractà diversas fatschentas communalas e regiunalas. 
Da vischnancas e da regiuns 
Lostallo: Las revisiuns parzialas da la planisaziun locala ch' èn vegnidas concludidas da la vischnanca da Lostallo vegnan approvadas cun resalvas. 
Tranter auter vegn la vischnanca incumbensada d' examinar – a chaschun da la proxima revisiun da la planisaziun locala – la classificaziun da las vias d' access als stabiliments gronds ch' existan sin ses territori. 
Actualmain ha l' access a differents stabiliments gronds ordaifer l' areal d' abitadi lieu sur vias forestalas ed agriculas. 
Sur ( Valragn): Il plan da las zonas da protecziun ed il reglament per las zonas da protecziun per las funtaunas dal provediment d' aua da la vischnanca da Sur ( Valragn) dals 22 da schaner 2013 vegnan approvads. 
Zizers: La revisiun parziala da la constituziun communala da la vischnanca da Zizers dals 9 da zercladur 2013 vegn approvada. 
Cun la revisiun parziala vegnan ademplidas tranter auter las pretensiuns che las persunas cun dretg da votar hajan dretgs da cundecisiun confurms a la constituziun. 
Contribuziuns chantunalas a differentas instituziuns 
Fundaziun Pro Marignano: Per realisar differents projects en connex cun il 500avel onn da memoria " Marignano 2015 " vegn garantida a la Fundaziun Pro Marignano ina contribuziun da 15'000 francs dal fond da la lottaria naziunala. 
Projects da vias 
La regenza ha approvà 1'623'000 francs per lavurs da construcziun sin il suandant traject: 
- via naziunala Partenz: montascha da las portas da fugia sco er dals implants da ventilaziun dal sviament da Küblis 
Publicaziun da la sessiun dal cussegl grond en la regiun
Cun resalva da la decisiun definitiva dal cussegl grond ha lieu il zercladur 2015 ina sessiun dal cussegl grond ordaifer Cuira. 
La sessiun en la regiun è publitgada uffizialmain per l' annunzia. 
Tut las instituziuns publicas interessadas ( vischnancas, circuls, districts, corporaziuns regiunalas) èn envidadas da s' annunziar per organisar la sessiun en la regiun. 
Las annunzias cun tut ils documents ( dossier d' annunzia, plans e.u.v.) ston vegnir inoltradas fin ils 30 da november 2013 al secretariat dal cussegl grond per mauns dal cussegl grond. L' adressa è inditgada qua sutvart. 
( Decisiv è il bul postal. 
Annunzias inoltradas memia tard na pon betg vegnir resguardadas. 
) 
Il catalog cun las pretensiuns areguard l' infrastructura, ils stabiliments, las tecnologias da communicaziun e d' infurmaziun, il program da las localitads, ils alloschis e.u.v. pon las instituziuns publicas interessadas retrair a partir d' immediat e durant il termin d' annunzia en scrit, per fax, per e­mail u per telefon tar il secretariat dal cussegl grond. 
Infurmaziuns cumplementaras vegnan medemamain dadas dal secretariat dal cussegl grond. 
Adressa: 
Secretariat dal cussegl grond 
Masanserstrasse 14 
7001 Cuira 
tel. 081'257'22'34 u 081 257 22 32 
fax 081'257'21'88 
e-mail: ratssekretariat@staka.gr.ch 
Ils blers tschiervs pericliteschan la regiuvinaziun dal guaud
Il dumber da tschiervs che passenta l' enviern en il Grischun ha cuntanschì la marca da 15'000 animals ed uschia la grondezza anc supportabla. 
Ils gronds effectivs da selvaschina en il Partenz chaschunan problems per la regiuvinaziun natirala dals guauds da protecziun. 
Ils selviculturs dal Partenz dattan alarm. 
A chaschun d' ina inspecziun al lieu han il cusseglier guvernativ Mario Cavigelli e ses collavuraturs orientà dacurt las autoritads communalas en il Partenz davart la problematica. 
Ils ultims onns è il dumber da tschiervs s' augmentà cuntinuadamain en il Partenz ed en il Signuradi. 
La situaziun forestala mussa en spezial da la vart dretga da la val en guauds da protecziun spundivs ch' il svilup natiral è insuffizient. 
Quai chaschuna gia a vista mesauna ina regiuvinaziun manglusa dal guaud ed ha per consequenza ch' i ston vegnir erigidas charas saivs da protecziun cunter la selvaschina. 
En las duas regiuns da tschiervs Signuradi-Seewis e Partenz davant vegni perquai prendì en mira – en il rom da la planisaziun da la chatscha – da reducir il dumber da tschiervs. 
Tras la chatscha duain vegnir evitadas consequenzas negativas per il spazi da viver, ma er per ils animals sezs. 
Gronds dumbers da tschiervs pericliteschan la regiuvinaziun natirala dal guaud 
En preschientscha dal cusseglier guvernativ Mario Cavigelli han las persunas spezialisadas da l' uffizi da chatscha e pestga sco er da l' uffizi da guaud e privels da la natira explitgà dacurt als represchentants da las vischnancas ils problems e declerà ils connexs. 
Ditg cun paucs pleds chaschunan ils gronds dumbers da tschiervs in deficit serius da la regiuvinaziun natirala dal guaud en spezial en ils quartiers d' enviern da la vart dretga dal Partenz. 
Gist en lieus spundivs exponids sur ils abitadis u sur la via naziunala dal Partenz è la situaziun zunt critica. 
Ils participants da l' inspecziun al lieu èn stads fitg impressiunads. 
Tar l' inspecziun da surfatschas da donn daventan tuts conscients che la situaziun sto vegnir meglierada senza retardar. 
En ils territoris spundivs plain grips è er vegnida illustrada la difficultad d' eriger saivs da protecziun cunter la selvaschina. 
La chatscha sto vegnir intensivada a favur da la regiuvinaziun dal guaud 
Il connex tranter ils gronds effectivs da tschiervs en ils quartiers d' enviern e la regiuvinaziun natirala dal guaud, ch' è insuffizienta resp. per part manglusa, è stà evident per tut ils participants. 
Dus terzs dal guaud grischun protegian cunter privels da la natira. 
L' effect dal guaud da protecziun cunter privels da la natira na dastga betg vegnir reducì, perquai ch' el è var 20 giadas pli favuraivel che ovras da protecziun correspundentas. 
Sco mesira la pli impurtanta ed efficazia per ina funcziun cuntentaivla dal guaud da protecziun vegni perquai prendì en mira da reducir svelt il dumber da tschiervs. 
Cumbain ch' ina regiuvinaziun dal guaud da protecziun po vegnir cuntanschida en tscherts lieus mo tras saivs da protecziun cunter la selvaschina, duain talas vegnir erigidas uschè darar sco pussaivel. 
Cumenzament da las lavurs da construcziun per il sviament da Glion
Mez avust 2013 han cumenzà las lavurs da construcziun per l' access a la via da la Lumnezia. 
Tras quest project vegn il center da la citad da Glion distgargià efficaziamain dal traffic da transit en direcziun da Sursaissa, da la Lumnezia e da la Val S. Pieder sco er dal territori industrial. 
Ins quinta cun in temp da construcziun da 4 fin 5 onns. 
L' entir traffic che vegn da la citad da Glion e da las vals lateralas da la vart dretga dal Rain e che vul ir vers la via sursilvana vegn manà oz sur la punt dal Rain e sur il passadi da la Viafier retica. 
Cur che la barriera è serrada, resultan regularmain colonnas pli lungas pervia dals numerus trens che passan. 
Tras il nov access a la via da la Lumnezia en il vest da Glion duai il center da la citad vegnir distgargià dal traffic da transit. 
Suenter che l' emprim material d' emplenida è vegnì deponì l' onn passà tar il nov access a la via sursilvana, han cumenzà mez avust 2013 las lavurs da construcziun cun las mantunadas per il nov trassé da la via en il territori da Runcaleida. 
A partir da la primavaira 2014 vegn construida la nova punt dal Rain " Glion vest " che ha ina lunghezza da ca. 270 m. 
Ella duai esser terminada la fin da l' atun 2015. 
Er a partir da l' onn 2014 vegn la Via Crappa Grossa transfurmada en la nova via d' access a la rundella " Glion vest ". 
Durant la restructuraziun da la via sursilvana e durant la construcziun da la rundella " Glion vest " vegn questa via duvrada sco deviaziun provisorica. 
A medem temp sco la construcziun da la punt dal Rain " Glion vest " vegn realisada l' onn 2015 – sin la mantunada ch' è avant maun fin lura – la rundella " Via da la Lumnezia " cun ils access a la via da la Lumnezia ed a la via da Val S. Pieder resp. a la Via Sogn Martin. 
La restructuraziun da la via sursilvana cun la rundella " Glion vest " e cun ils roms da colliaziun è previsa l' onn 2016. 
La finala po il nov sviament vegnir surdà previsiblamain al traffic la fin da l' atun 2016. 
Ils custs da l' entir project importan circa 26 milliuns francs. 
Il patrun da construcziun e las interpresas incumbensadas sa stentan da limitar uschenavant sco pussaivel l' impediment per il traffic sco er las emissiuns da construcziun. 
Tuttina vegnan tscherts disturbis ad esser inevitabels. La patruna da construcziun supplitgescha per la chapientscha necessaria. 
Mandat da la rogaziun federala 2013
La regenza a las abitantas ed als abitants dal chantun Grischun 
Stimadas conburgaisas e stimads conburgais 
La rogaziun federala vegn festivada en il Grischun dapi l’onn 1848, mintga terza dumengia dal mais settember. 
In di, durant il qual la baselgia ed il stadi sa scuntran. 
In di che vegn celebrà da tut las baselgias cristianas en Svizra, ed in di, en il qual l’agir dal stadi vegn reflectà or da l’optica cristiana. 
Tge senn aveva quest firà pli baud? 
Sia impurtanza per propi ha el survegnì l’onn 1848 cur ch’il stadi federal svizzer è vegnì fundà. 
Quella giada èn s’unids ad in stadi federal cuminaivel ils stadis fitg differents ch’eran durant in lung temp en dispita. 
I sa tractava d’accentuar quai che collia e quai ch’è cuminaivel. 
Igl aveva num da prender distanza da las differenzas, dals conflicts e da las guerras ch’avevan marcà il temp avant. 
Ma i sa tractava er da promover il respect per las persunas d’ina autra ideologia politica e d’ina autra confessiun. 
Almain ina giada per onn, il di da la rogaziun federala, dueva la societad esser conscienta da quai. 
Saja quai en la famiglia, en la vischinanza, en la communitad dal vitg, en la societad ubain entaifer il stadi: Quai che colliava, ed ils interess cuminaivels han garantì ed han guidà la cuminanza tras nundumbraivlas generaziuns e tras ils temps, schebain che interess divergents e conflicts han provocà cuntraversas e discussiuns. 
Quai n’è oz betg auter: La coesiun sociala pon ins mo cuntanscher, sch’ins renconuscha, tgira e promova ils fatgs cuminaivels ed il bainstar general. 
Il mund modern è dentant daventà pli cumplex per la singula persuna. 
Las infurmaziuns da l’entir mund ans cuntanschan entaifer secundas. 
Nus essan mobils sin plaun internaziunal, l’economia è globala. 
Er la politica è daventada pli mobila e pli globala, perquai ch’ils eveniments internaziunals ed ils connexs transnaziunals influenzeschan nus e noss pajais pli fitg che pli baud. 
Uschia s’augmenta la malsegirezza da la singula persuna. 
Las valurs ed ils princips da basa ch’èn ina posa e ch’ans laschan chapir ils eveniments, duvrain nus oz pli che mai. 
Els ans gidan a dumagnar la vita. 
Entant che pli baud en in mund " survesaivel " las valurs cristianas eran las pitgas per propi da la concepziun da la vita e da la soluziun dals problems, èn questas valurs oz sa persas in pau en in ambient cun influenzas da las culturas, da las religiuns, da las furmas economicas e dals sistems politics ils pli differents. 
Pli enconuschentas ans èn noziuns popularas sco per exempel quella da la fairness ch’ils rapports davart il sport omnipreschent ans intermedieschan, decleran e valiteschan mintga di. 
Gea, schizunt en la politica ed en l’economia vegni discurrì savens da fairness sco princip da basa per l’agir da la singula persuna. 
La fairness n’è litteralmain segiramain betg ina valur cristiana tradiziunala. 
La devisa da la fairness intermediescha dentant cuntegns ch’èn fitg datiers da las valurs cristianas da basa. 
Tgi che sa cuntegna fair, demussa respect envers ses visavi, sa pertgira d’ignorar tschertas reglas da cumportament socialas en la concurrenza, desista da triumfar en ina moda bunmartgada e sa ir enturn cun sconfittas. 
El resguarda pia las reglas generalas che han lur origin en l’amur per il proxim, en la responsabladad per la communitad ed en il respect envers la dignitad umana. 
Per la convivenza en nossa societad èsi dentant ultra da quai decisiv che mintga singula persuna contribueschia sia part tut persunala per promover la giustia sociala, ina convivenza paschaivla e la segirezza materiala per tuttas e per tuts. 
A nus fa la rogaziun federala spezialmain endament che nus furnin questa contribuziun en la cretta en Dieu ed en la tgira da las valurs cristianas fundamentalas. 
Independentamain da las religiuns, da las etnias e da las naziuns po questa contribuziun vegnir prestada per exempel er tras in cumportament fair. 
Quai ans po reconciliar e far speranza. 
Perquai che la concentraziun sin l’essenzial na vegn betg marcada da la popularitad da las noziuns che sa midan, mabain dals cuntegns che vegnan vivids durant millennis. 
En quest senn avain nus motiv avunda d’esser engraziaivels per la situaziun privilegiada, en la quala nus essan sco communitad e sco naziun. 
Questa enconuschientscha dat a medem temp forza e speranza per dumagnar il futur. 
Charas conburgaisas e chars conburgais, profitain dal firà per ans fermar, per ans render quint dal fatg ch’in agen agir fair en noss pitschen mund po sa derasar en il mund grond sco las undas suenter avair bittà in crap en in lai. 
Cun quests patratgs recumandain nus Vus e tut noss conumans sco er nus sezs a la tgira dal Tutpussant. 
Cuira, settember 2013 
En num da la regenza 
Il president: Hansjörg Trachsel 
Il chancelier: dr. Claudio Riesen 
Project d'interreg cun ina interrogaziun online davart las rollas fixas en la professiun ed en la famiglia
Il chantun Grischun realisescha – ensemen cun il principadi da Liechtenstein e cun il stadi federativ austriac Vorarlberg – il project d' interreg " concerna: rollas fixas ". 
A partir da quest mais pon sa participar giuvenils e persunas giuvnas creschidas tranter 14 e 25 onns en il rom d' in project d' interreg ad ina interrogaziun online che porta il titel 
Survista da l' entir project 
Ultra da l' interrogaziun online vegn realisada il cumenzament da l' onn proxim ina campagna da publicitad. 
A partir dal mars 2014 vegn preschentada in' exposiziun ambulanta interactiva davart il tema da las rollas fixas en la lavur, en la cultura, en la furmaziun ed en la sanadad. 
Ultra da quai vegn purschida ina retscha da referats per multiplicaturas e multiplicaturs. 
La finamira dal project è quella da sensibilisar la populaziun giuvna per rollas fixas existentas ed innovativas. 
L' entir project dura dal settember 2012 fin il december 2014. 
L'ambassadur beltg sin visita tar la regenza grischuna
Jan Luykx, ambassadur dal reginavel da la Belgia, ha visità oz il chantun Grischun sin invitaziun da la regenza. 
L' ambassadur beltg en Svizra, Jan Luykx, e sia consorta Raka Singh èn vegnids retschavids oz en la Chasa grischa a Cuira dal president da la regenza Hansjörg Trachsel e dal chancelier Claudio Riesen. 
L' ambassadur beltg è vegnì accumpagnà da l' attasché d' economia Michel Patteet sco er dal consul onurari a Son Gagl, Bruno Bauer, e da sia consorta Verena Bauer. 
Suenter il barat dals salids uffizials è in gentar cuminaivel stà sin il program. 
La regenza grischuna tgira annualmain contacts cun represchentantas e represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
La regenza fixescha las ratas da basa per ils ospitals en il chantun Grischun
La regenza grischuna sclerescha la finanziaziun tenor prestaziun dals ospitals. 
Uschia ha ella fixà las tariffas da basa che vegnan duvradas per facturar las prestaziuns d' ospital staziunaras. 
Questa mesira è daventada necessaria, perquai ch' ils partenaris da tariffa n' èn betg stads buns da sa cunvegnir. 
La regenza ha fixà las ratas da basa ch' ils ospitals acutsomatics en il chantun survegnan 9754 francs per tractar pazientas e pazients staziunars da l' assicuranza obligatorica per la tgira da persunas malsaunas, e quai retroactivamain a partir dal 1. da schaner 2012. 
Per prestaziuns da l' ospital chantunal dal Grischun en il sectur da la medischina fermamain spezialisada ha la regenza fixà ina rata da basa dad 11'300 francs. 
La rata da basa cuntegna er l' indemnisaziun dals custs per il diever dal stabiliment. 
La rata da basa ( pretsch da basa) è quel import che sto vegnir pajà proporziunalmain da las assicuranzas da malsauns e dal chantun per in tractament staziunar cun ina grevezza da custs dad 1.0. La grevezza da custs descriva quant auts ch' ils custs medis per il tractament da pazientas e pazients d' ina tscherta gruppa da cas èn. 
Tractaments simpels han ina grevezza da custs pli bassa, tractaments pli cumplexs ina pli auta. 
L' import che sto vegnir pajà per in cas da tractament concret vegn eruì en moda che la grevezza da custs ch' è attribuida al cas da tractament concret vegn multiplitgada cun la rata da basa. 
L' uschenumnà sistem da pauschala pro cas che vegn applitgà dapi l' onn 2012 funcziuna tenor il princip che per la medema prestaziun vegn pajada la medema indemnisaziun. 
Quai chaschuna ch' il medem pretsch fundamental furma la basa per calcular las pauschalas pro cas dals singuls ospitals. 
Exceptads èn ils contracts tariffars ch' èn vegnids approvads 
La fixaziun da las ratas da basa per ils ospitals acutsomatics en il chantun tras la regenza è daventada necessaria, perquai che las negoziaziuns tranter ils ospitals e las assicuranzas da malsauns han fatg naufragi, danor las excepziuns qua sutvart. 
Las ratas da basa che la regenza ha fixà na vegnan betg applitgadas là, nua ch' i dat contracts tariffars approvads da la regenza tranter ils ospitals e las assicuranzas da malsauns. 
Fin ussa ha la regenza approvà ils suandants contracts tariffars: 
- contracts tariffars tranter tarifsuisse e l' ospital regiunal dal Partenz, Schiers, sco er l' ospital regiunal da la Surselva, Glion, per ils onns 2012 fin 2014; 
- contracts tariffars per l' onn 2012 tranter la federaziun grischuna " chasas ed ospitals " e la Helsana, la KPT e la Sanitas per ils suandants ospitals: ospital chantunal dal Grischun, ospital da Tavau, ospital da l' Engiadin' ota, ospital regiunal dal Partenz, ospital regiunal da la Surselva, ospital San Sisto, ospital da la Bregaglia, ospital Val Müstair, ospital cirquital dal Surses e clinica autalpina da Tavau. 
Cunter il fatg che la regenza fixescha las ratas da basa èn ils ospitals e las assicuranzas da malsauns libers da far recurs al tribunal administrativ federal. 
Fin ch' il conclus da fixaziun da la regenza entra en vigur respectivamain fin ch' ils recurs ch' èn eventualmain vegnids inoltrads cunter il conclus da la regenza èn liquidads cun vigur legala ston ils ospitals facturar proporziunalmain a las assicuranzas da malsauns ed al chantun vinavant las ratas da basa provisoricas che la regenza aveva fixà il cumenzament da l' onn 2012. 
Exceptads èn er qua quels cas, nua ch' i dat contracts tariffars approvads. 
Val Parghera – dal dar dumogn a l'eveniment fin a la soluziun da lunga durada
Grazia a la stad sitga è la situaziun en la Val Parghera sa calmada. 
Ma intginas precipitaziuns intensivas l' atun u la marschauna la primavaira pon provocar novas bovas. 
Cun engrondir il sistem da surveglianza e cun metter a disposiziun ulteriur spazi da tschiffada duain vegnir impedids donns a media vista. 
Per ina soluziun da lunga durada en la Val Parghera collavuran la confederaziun ed il chantun stretgamain. 
Actualmain vegnan discutadas differentas variantas per construir in' ovra da protecziun definitiva. 
Impedì in grond donn 
La marschauna e precipitaziuns han chaschunà la primavaira 2013 la ruschnada d' ina bova en la Val Parghera dadora. 
En consequenza da quella hai dà anc pliras bovas. 
Suenter l' eveniment extraordinari da mez avrigl hai dà – pervia da precipitaziuns intensivas la fin da matg – anc ina giada ina mobilisaziun da grondas quantitads da material. 
Cun engrondir il sistem da surveglianza ch' era vegnì installà fin alura e cun metter a disposiziun ulteriur spazi da tschiffada han pudì vegnir impedids gronds donns. 
Mo sin ina pitschna surfatscha da la plazza da parcar da l' areal da la Heineken è sa depositada belma. 
En tut èn arrivads fin la fin d' avust circa 160'000 meters cubic gera en ils spazis da tschiffada en la part sut dal cugn alluvial. 
Co vai vinavant? 
Grazia a la stad sitga n' han ins betg pli mesirà bovas impurtantas dapi la fin da zercladur. 
La situaziun en la Val Parghera è sa calmada. 
Igl è pussaivel ch' intgins 10'000 meters cubic material vegnian mobilisads quest atun, tut tenor las precipitaziuns e la temperatura. 
Ina reactivaziun da la bova da pli gronda dimensiun è da spetgar per la primavaira 2014 pervia da la marschauna. 
Ils experts stiman ch' il volumen da la bova che resta en l' intschess importia circa 340 000 meters cubic. 
Fin la fin d' avust è la direcziun da las activitads operativas stada chaussa dal stab directiv chantunal. 
Sut la direcziun da Hans Gasser, il schef da l' uffizi da militar e da la protecziun civila, èn sa scuntrads en quest gremi regularmain tut ils acturs participads – particularmain represchentants da la polizia, dals pumpiers, da las vischnancas politicas, dal servetsch forestal, da las firmas da construcziun, da l' uffizi federal da vias ( UVIAS), da la Viafier retica, da l' uffizi da construcziun bassa, da l' uffizi per la natira e l' ambient sco er da l' uffizi da guaud e privels da la natira – ed han planisà l' ulteriur proceder. 
Dapi il 1. da settember è responsabel il departament da construcziun traffic e selvicultura DCTS. 
Per ils proxims onns fin a la terminaziun da l' ovra da protecziun definitiva vegn etablida ina fasa da manaschi provisorica. 
L' engrondiment dal sistem da surveglianza permetta d' intervegnir a temp er en il futur. 
Las mesiras previsas sa basan sin ina strategia cun trais finamiras. 
Questas finamiras prevesan per l' ina da transferir uschè bler material sco pussaivel tras il chanal existent en direcziun dal Rain, sche necessari cun in apport d' aua externa. 
Per l' autra è il spazi da tschiffada per la belma vegnì engrondì en total sin 85'000 fin 110 000 meters cubic. 
Per finir vegnan – en il cas d' ina surchargia dal spazi da tschiffada – inundadas en moda controllada ulteriuras chombras sut la via chantunala. 
La gera da la Val Parghera che n' ha betg pudì vegnir transferida en il Rain è vegnida dismessa enfin ussa principalmain sin la deponia Plarenga ch' è vegnida creada aposta per quest intent. 
La permissiun sco er la cuntinuaziun da questa deponia per quest project èn previsas. 
Protecziun da lunga durada 
Las lavurs per projectar in' ovra da protecziun definitiva èn en curs. 
Da princip ston vegnir consideradas trais variantas: la gera vegn retegnida en l' intschess u sin il cugn alluvial, vegn transferida en il Rain u vegn deviada en lieus previs per quai. 
Per ina soluziun da lunga durada en la Val Parghera collavuran la confederaziun ed il chantun stretgamain. 
Finanzas 
Ils custs totals da las mesiras d' urgenza vertentas muntan a circa 6'500'000 francs. 
Da quests custs sco er da las expensas finanzialas futuras surpiglian la confederaziun ed il chantun ina gronda part. 
Communicaziun da la regenza dals 12 da settember 2013
La regenza grischuna communitgescha la repartiziun dals mandats dal cussegl grond sin ils circuls per las elecziuns cirquitalas dals 18 da matg 2014. 
Ultra da quai ha la regenza approvà ina nova cunvegna da prestaziun cun il center svizzer d' electronica e da microtecnologia a Landquart per ina perioda dad otg onns. 
Elecziuns dal parlament 2014: repartì ils mandats sin ils circuls 
Per l' elecziun dal cussegl grond dals 18 da matg 2014 ha la regenza fatg la repartiziun dals mandats dal cussegl grond sin ils circuls. 
La repartiziun dals mandats sa basa sin la populaziun residenta svizra dals circuls sin fundament da la statistica federala da la populaziun e da las chasadas ( STATPOP). 
Per las elecziuns cirquitalas 2014 datti midadas dal dumber da mandats en dus circuls. 
Il circul da Tusaun gudogna in mandat, il circul da Churwalden perda in. 
La repartiziun dals 120 mandats dal cussegl grond sin ils 39 circuls electorals po vegnir consultada 
Per calcular la repartiziun dals mandats è vegnida consultada la STATPOP 2012 ch' è vegnida publitgada da curt e che cuntegna las cifras dal stadi da la populaziun dals 31 da december 2012. 
Supplementarmain vegnan resguardadas duas fusiuns da vischnancas che han gì lieu suenter ils 31 da december 2012 e che han midà l' appartegnientscha al circul da duas vischnancas respectivamain che vegnan anc a far quai ( fusiun a la vischnanca da Stussavgia per il 1. da schaner 2013 e fusiun a la vischnanca da Glion per il 1. da schaner 2014). 
Nova cunvegna da prestaziun cun il center svizzer d' electronica e da microtecnologia ( CSEM) a Landquart 
Per ils onns 2014 fin 2016 ha la regenza approvà ina nova cunvegna da prestaziun cun il center da perscrutaziun dal CSEM. 
La finamira è d' orientar il center da perscrutaziun dal CSEM durant ils proxims onns consequentamain tenor ils basegns da las interpresas regiunalas da tecnologia en la Val dal Rain alpin. 
La nova orientaziun dal center è vegnida instradada cun success gia l' onn 2012. 
Las relaziuns envers l' industria regiunala duain vegnir rinforzadas ulteriuramain, q.v.d. novas tecnologias confurmas al basegn duain vegnir sviluppadas en stretga collavuraziun cun las interpresas e duain vegnir realisadas industrialmain. 
En il rom da la cunvegna da prestaziun ha la regenza garantì al center da perscrutaziun dal CSEM a Landquart per ils onns 2014 fin 2017 ina contribuziun chantunala da totalmain 4 milliuns francs. 
Vitiers vegn ina contribuziun en il rom da la nova politica regiunala ( NPR) d' ulteriurs totalmain 4 milliuns francs, mintgamai per la mesadad a quint da la confederaziun e dal chantun. 
Per ils onns 2018 fin 2021 vegnan garantids ils medems imports en la cunvegna da prestaziun. 
Per l' ina stgaffescha quai ina segirezza da planisaziun, per l' autra duai vegnir reexaminà suenter 4 onns, sche las finamiras èn vegnidas cuntanschidas e sche las finamiras da prestaziun duain eventualmain vegnir adattadas a las cundiziuns generalas ch' èn sa midadas. 
Resalvadas restan la concessiun respectiva dals credits tras il cussegl grond sco er l' approvaziun dals programs da realisaziun da la NPR tras il chantun e tras la confederaziun per ils onns 2016 fin 2019 e 2020 fin 2023. 
Ord vista da la regenza gioga il center da perscrutaziun dal CSEM a Landquart ina rolla impurtanta en il process d' innovaziun da las interpresas regiunalas da tecnologia. 
Il center eruescha regularmain – en contact direct cun las interpresas – ils basegns regiunals specifics per las branschas e resumescha quests basegns en in portfolio da tecnologia. 
Sin fundament da quest portfolio vegn elavurada ina roadmap da tecnologia – ina planisaziun dal project. 
Quest proceder garantescha ch' il center da perscrutaziun lavura tenor ils basegns d' innovaziun dal martgà regiunal e rinforza uschia sia cumpetitivitad. 
La collavuraziun pli e pli intensiva cun l' industria chaschuna er in engrondiment dal sectur d' activitad dal center. 
Ils proxims 8 onns èsi previs da crear a Landquart fin a 14 ulteriuras plazzas da lavur autamain qualifitgadas ( oz 21). 
Ultra da quai gida il center a furmar ulteriuras forzas da lavur extraordinarias che pervegnan da l' industria regiunala ed a gudagnar ulteriuras forzas da lavur extraordinarias per la regiun. 
La promoziun da l' ICF sto vegnir elavurada da radent 
La regenza grischuna dumonda la confederaziun da desister ad interim da suttametter l' ordinaziun d' energia ad ina revisiun, e quai concernent il sectur da l' indemnisaziun per cuvrir ils custs da la furniziun d' electricitad ( ICF). 
Sco che la regenza constatescha en la resposta da consultaziun tar la revisiun da l' ordinaziun d' energia, duai dentant vegnir examinà, sch' ils instruments da promoziun da la ICF pon vegnir repassads en il rom da las ulteriuras tractativas davart la strategia federala d' energia 2050. 
La regenza pretenda ina nova concepziun da princip da la ICF, ch' è orientada tenor la relaziun dals custs e dal niz e che sustegna er investiziuns per augmentar l' effizienza da las ovras idraulicas grondas. 
La concepziun actuala da la ICF favurisescha – tar la forza idraulica – las ovras electricas pitschnas, empè d' ina utilisaziun pli raziunala da l' aua en ils stabiliments existents. 
Ord vista da la regenza grischuna sa mida quai mo minimalmain er cun la revisiun proponida da l' ordinaziun d' energia. 
Generalmain resta la contribuziun proporziunala da la ICF er suenter la revisiun proponida pli gronda tar las ovras idraulicas pitschnas, schebain che questas ovras furneschan procentualmain mo ina producziun da current relativamain minimala. 
Per novs stabiliments che vegnan construids per lung d' auas natiralas duess la ICF vegnir pajada pir a partir d' ina limita inferiura dad 1 megawatt prestaziun installada. 
Ultra da quai duess la ICF esser pussaivla er per ovras idraulicas cun ina prestaziun installada da passa 10 megawatts. 
Il Grischun renunzia da reintroducir il stop da medias e medis 
La regenza na vesa nagin motiv per restrenscher l' admissiun da furniturs da prestaziuns che pratitgeschan a quint da l' assicuranza obligatorica per la tgira da persunas malsaunas. 
Ella profita da la pussaivladad da prender distanza dal nov stop d' admissiun da medias e medis ch' è vegnì concludì da la confederaziun ( stop da medias e medis) il fanadur 2013. 
Quai constatescha la regenza en in' ordinaziun ch' è necessaria per reglar questa dumonda. 
Il stop da medias e medis na vegn pia betg realisà en il chantun Grischun. 
Il stop d' admissiun era vegnì relaschà da la confederaziun per l' emprima giada l' onn 2002. 
La mesira ch' era limitada a 3 onns è vegnida prolungada 3 giadas ed è crudada davent la fin da l' onn 2011 per mancanza d' ina regulaziun successiva. 
Dapi il fanadur 2013 vala la nova ordinaziun federala che surlascha facticamain als chantuns da reintroducir il stop da medias e medis. 
Fixà las contribuziuns per la tgira d' uffants cumplementara a la famiglia 
Ils custs normads per las purschidas subvenziunablas da la tgira d' uffants cumplementara a la famiglia importan 9,05 francs per ura da tgira e per uffant per l' onn 2014. 
Per ils emprims 3 onns importa la tariffa da contribuziun dal chantun per purschidas novas da la tgira d' uffants cumplementara a la famiglia 25 pertschient dals custs normads. Per tut las ulteriuras purschidas importa questa tariffa 20 pertschient dals custs normads. 
Resalvada resta la concessiun dal credit tras il cussegl grond. 
La contribuziun chantunala per purschidas existentas e novas da la tgira d' uffants cumplementara a la famiglia importa l' onn 2014 tut en tut circa 2,44 milliuns francs. 
En quest import n' èn betg cuntegnidas las contribuziuns chantunalas per purschidas existentas e novas da las ulteriuras structuras dal di tenor la nova lescha da scola. 
L' iniziativa cunter la chatscha speziala ha rimnà 10'229 suttascripziuns 
L' iniziativa dal pievel per abolir la chatscha speziala ( iniziativa cunter la chatscha speziala) ch' è vegnida inoltrada ils 21 d' avust 2013 è reussida cun 10'229 suttascripziuns valaivlas. 
En il rom dals conclus da princip da la regenza e resguardond ils termins legals vegn l' iniziativa legislativa surdada al departament da construcziun, traffic e selvicultura en la furma d' in sboz elavurà per l' ulteriur repassament. 
Da vischnancas e da regiuns 
Glion: La revisiun parziala da la planisaziun locala, concludida da la citad da Glion ils 7 da zercladur 2013, vegn approvada. 
La revisiun cuntegna la midada da zona da la parcella nr. 570 da la zona per edifizis e per stabiliments publics en ina zona da mastergn. 
Medel/Lucmagn: A la vischnanca da Medel/Lucmagn vegn concedì in emprest da la confederaziun da 190'000 francs en il rom da la nova politica regiunala ( NPR) per il project " Academia Vivian – realisaziun d' ina chamona da guaud ". Quai cun la resalva che la finanziaziun totala saja reglada. 
Sco prestaziun d' equivalenza a l' emprest da la NPR vegn garantida ina contribuziun chantunala da 31 984 francs a favur da quest project. 
Resalvada resta la concessiun dals credits tras il cussegl grond. 
Il project prevesa da construir ina chamona da guaud en il territori da " Stagias ". 
La chamona duai pudair vegnir duvrada tant da classas da scola sco er d' uniuns, da firmas, d' organisaziuns e da persunas privatas. 
L' Academia Vivian vul entusiasmar in vast public per ils temas guaud, selvaschina e natira. 
Saas: A la vischnanca da Saas vegn empermessa ina contribuziun dad 81'900 francs – en il rom da la renovaziun da ses provediment d' aua – per la sanaziun dals enchaschaments da las funtaunas Plangga e Steinen, per il conduct d' affluenza Plangga-Hof e per il conduct a la bavraduira Steinen-Flersch. 
Premessa vegn la subvenziun da la confederaziun. 
Val Stussavgia: A l' associaziun da bigls Malönja, vischnanca da Val Stussavgia, vegn concedida ina contribuziun da 120'960 francs per engrondir e per renovar il conduct d' idrants Malönja-Thalkirch, etappa 2013. 
La garanzia da la contribuziun chantunala premetta ina subvenziun correspundenta da la confederaziun. 
Tschappina: A la vischnanca da Tschappina vegn garantida ina contribuziun da 564'700 francs per sanar e per reparar periodicamain il provediment d' aua. 
Resalvada vegn la subvenziun correspundenta da la confederaziun. 
Contribuziuns chantunalas a differentas instituziuns 
Secziun dal CAS Piz Terri: Per renovar la serenera da la chamona Terri vegn garantida a la secziun dal CAS Piz Terri ina contribuziun da 58'000 francs or dal fond da sport. 
US Schluein-Glion: Per construir da nov la chasa da club cun cabinas da gardaroba e cun ina tribuna vegn concedida a la US Schluein-Glion ina contribuziun da 100'000 francs or dal fond da sport. 
Projects da vias 
La regenza ha approvà 1'514'000 francs per lavurs da construcziun sin ils suandants trajects: 
- via da Zignau: lavurs d' impressari, nova construcziun da la punt Zavragia 
- via da Sursaissa: lavurs da cuvrida, Flond – Valata 
Pratica d'execuziun da chastis restrictiva en il chantun Grischun
Il chantun Grischun na vesa nagin motiv da midar sia atgna pratica executiva en l' execuziun giudiziala suenter il mazzament a Genevra. 
Il sistem vertent è sa cumprovà. 
Il chantun Grischun ha, sco ils ulteriurs chantuns dal concordat da la Svizra orientala davart l' execuziun da chastis e da mesiras, dapi onns ina pratica d' execuziun restrictiva. 
Il cusseglier guvernativ Christian Rathgeb ch' è vicepresident dal concordat punctuescha che questa pratica vegnia manada vinavant consequentamain. 
Sa basond sin las directivas da la cumissiun d' execuziun da chastis da la Svizra orientala ston schluccadas da l' execuziun tar delinquents potenzialmain privlus vegnir examinadas detagliadamain e concedidas en moda fitg restrictiva. 
L' execuziun da l' internament sto vegnir concepida uschia che la segirezza publica è garantida. 
En quest connex ha la segirezza prioritad avant las stentas da reintegraziun. 
En l' internament èn pussaivlas schluccadas da l' execuziun mo en cas excepziunals. 
En spezial na vegnan da princip concedidas naginas schluccadas da l' execuziun betg accumpagnadas. 
En il Grischun na datti betg terapias da chavaltgar u chaussas sumegliantas per delinquents. 
Nagin basegn d' agir en il chantun Grischun 
Però na dastga er betg vegnir exclusa la ristga en il chantun Grischun. 
Suenter ils eveniments tragics ils pli actuals en la Svizra franzosa èn vegnids examinads ils cas en il Grischun areguard ristgas cumparegliablas. 
En quest connex poi vegnir constatà ch' i na dat – abstrahà da las relaziuns da spazi stretgas – actualmain nagin basegn d' agir tar l' execuziun da chastis en ils stabiliments per l' execuziun giudiziala. 
Critica envers il tribunal federal 
Il chantun Grischun è actualmain cumpetent d' exequir dus internaments e 18 sentenzias da delinquents potenzialmain privlus. 
In da quests dus internaments sto però proximamain vegnir abolì sin fundament d' ina decisiun dal tribunal federal, cuntrari a las decisiuns ed a las propostas da las instanzas chantunalas. 
Per cusseglier guvernativ Christian Rathgeb n' è la sentenzia betg chapibla; el spetga er da vart da las dretgiras in tractament pli sever da tals delinquents. 
L' um pertutgà da 76 onns, ch' è vegnì sentenzià pervia da plirs acts sexuals cun uffants, è vegnì relaschà cundiziunadamain dal tribunal federal. 
El vegn collocà cun in' assistenza da reabilitaziun e cun directivas rigurusas en ina chasa dad umens en in auter chantun dal concordat da la Svizra orientala davart l' execuziun da chastis e da mesiras. 
La persuna internada restanta è pervia d' in mazzament gia dapi blers onns en ina partiziun serrada d' in center da mesiras e na survegn naginas schluccadas da l' execuziun senza accumpagnament. 
In ulteriur delinquent ch' era internà dapi blers onns è mort l' onn 2011 en il stabiliment d' execuziun. 
Dal puntg da vista dal chantun Grischun n' èsi betg necessari da relaschar ina lescha federala davart l' execuziun penala ubain da reunir ils concordats d' execuziun da chastis e da mesiras. 
La pratica executiva dal Grischun ed il concordat dals chantuns da la Svizra orientala davart l' execuziun da chastis e da mesiras èn sa cumprovads, uschia ch' i na dat nagin basegn d' agir. 
Trais annunzias grischunas per il center naziunal da sports da naiv
Il chantun Grischun inoltrescha a la confederaziun trais annunzias per la realisaziun d' in center naziunal da sports da naiv. 
Tenor l' avis da la regenza ha in " ticket da trais " cun Tavau, Engiadina/S-chanf e Planeiras las schanzas las pli grondas da reussir per il Grischun. 
La regenza sustegna las annunzias da Tavau, d' Engiadina/S-chanf e da Planeiras per realisar in center naziunal da sports da naiv. 
La fin da settember 2013 vegn il chantun Grischun ad inoltrar ils trais dossiers sco annunzias uffizialas dal Grischun a l' uffizi federal da sport. 
En ina concurrenza chantunala cun oriundamain sis annunzias han ils projects da Tavau, d' Engiadina/S-chanf e da Planeiras ademplì il meglier las prescripziuns pretensiusas da la confederaziun. 
Ils trais projects han survegnì ina valitaziun generala quasi identica malgrà differentas fermezzas. 
Las schanzas per realisar in center naziunal da sports da naiv en il Grischun vegnan ord vista da la regenza mantegnidas il meglier cun inoltrar tut ils trais dossiers d' annunzia. 
I vegn quintà cun la decisiun dal departament federal da defensiun, protecziun da la populaziun e sport ( DDPS) la fin da november 2013. 
Sche la recumandaziun dal DDPS resguarda in' annunzia dal Grischun, garantescha la regenza ina contribuziun chantunala da 25 pertschient, dentant maximalmain 10 milliuns francs, dals custs d' investiziun imputabels. 
Pervia da la gronda impurtanza che vegn attribuida a la realisaziun d' in center naziunal da sports da naiv en il Grischun, è giustifitgà in engaschament finanzial dal chantun en questa dimensiun. 
Sco imputabels valan quels custs che resultan specificamain per construir e per renovar l' infrastructura centrala sco alloschis e halla da sport. 
Resalvada resta la garanzia definitiva da la regenza da conceder contribuziuns e la concessiun dal credit tras il cussegl grond u tras sia cumissiun da gestiun. 
In center multifar per promover il sport ed ils giuvenils 
Cun il project " Center naziunal da sports da naiv " ha la confederaziun pliras finamiras. 
D' ina vart duain vegnir stgaffidas premissas optimalas per las scolas per organisar champs da sport d' enviern favuraivels. 
Da l' autra vart duain vegnir realisads curs da scolaziun e da perfecziunament en il sectur dals sports d' enviern. 
E la finala duai il center naziunal da sports da naiv er servir al sport da prestaziun. 
Il center na duai betg vegnir manà mo durant l' enviern, mabain restar avert durant l' entir onn. 
Per differents motivs ha il chantun Grischun in grond interess ch' il center da sports da naiv vegnia realisà en in lieu en il Grischun. 
Latiers tutgan ils impuls che la realisaziun dat al turissem ed a l' economia en la regiun correspundenta sco er las pussaivladads supplementaras da la promoziun dal sport, da las qualas profitan er ils uffants e giuvenils dal Grischun. 
Ils projects vegnan sustegnids d' ina vasta basa politica. 
Ina incumbensa correspundenta a la regenza grischuna era vegnida inoltrada dal cussegl grond unanimamain il december 2012. 
Communicaziun da la regenza dals 19 da settember 2013
Il premi grischun da cultura 2013 vegn surdà a Martin Bundi. 
La regenza ha concedì il premi grischun da cultura 2013 sco er nov premis da renconuschientscha e diesch premis da promoziun. 
Ultra da quai ha la regenza tractà differentas fatschentas da vischnancas e da regiuns. 
Premi da cultura 2013 per Martin Bundi 
Martin Bundi vegn undrà da la regenza grischuna cun il premi da cultura 2013. 
Surdond il premi da cultura 2013 a Martin Bundi undrescha la regenza sias publicaziuns multifaras ed interessantas e sia lavur fritgaivla sco istoricher, politicher da cultura, cumbattant per il rumantsch ed er per la natira, la cultura e l' istorgia en il territori alpin retic. 
Il premi è dotà cun 30'000 francs. 
Plinavant ha la regenza concedì premis da renconuschientscha da mintgamai 20'000 francs ad Elisabeth Arpagaus, Riccarda Caflisch, Ignaz Cathomen, Leza Dosch, Balser Fried, Robert Grossmann, Otto Pajarola, Silke Redolfi e Reto Rigassi. 
- Elisabeth Arpagaus survegn il premi en renconuschientscha da sia tschertga nunperturbabla da l' esser e dal misteri da las colurs, ch' ella obtegna or da materials multifars da differentas regiuns dal mund e ch' ella transferescha en tavlas da colur sensiblas. 
- Riccarda Caflisch vegn premiada per sias interpretaziuns virtuusas sco flautista, ch' ella munescha cun ina tempra persunala, e per sia occupaziun curaschusa cun musica nova. 
- Ignaz Cathomen vegn undrà per sias prestaziuns en favur dal Parc La Mutta a Falera e per ses engaschament perseverant per la lingua e cultura rumantscha. 
- Leza Dosch vegn undrà per sia perscrutaziun, inventarisaziun ed intermediaziun voluminusa e cumpetenta da l' art en il Grischun, en spezial da l' architectura dal 19. e 20. tschientaner. 
- Balser Fried vegn undrà per sia perscrutaziun cumpetenta e per sia perseveranza en favur dal mantegniment e da la promoziun da l' avieul nair, ina spezia d' avieuls indigens periclitads. 
- Robert Grossmann survegn il premi en renconuschientscha da sias prestaziuns durant blers onns sco cumponist, scienzià da musica e sunader d' instruments vegls a pizzico. 
- Otto Pajarola vegn undrà per sia documentaziun fotografica dal pajais e dals avdants sco er per sia lavur sco animatur da cultura multifar a Schons. 
- Silke Redolfi survegn il premi per sias prestaziuns sco istoricra ed autura e per ses engaschament perseverant en favur da l' archiv da cultura da dunnas dal Grischun. 
- Reto Rigassi vegn undrà per sia prestaziun da metter en connex la natira ed il territori cun concepts artistics sofistitgads che interpreteschan e represchentan la realitad en ina lingua universala. 
Premis da promoziun da mintgamai 20'000 francs survegnan: Gaudens Bieri, musicist; Laura Bott, artista figurativa; Maurus Gauthier, sautunz; Ursina Giger, musicista; Alessandro Ligato, fotograf; Livio Russi, musicist; Flurina Sarott, musicista; Martin Wildhaber, musicist; Lydia Wilhelm, artista figurativa, sco er Valeria Zangger, musicista. 
Ils premis vegnan surdads venderdi, ils 15 da november 2013, a las 17.15, en il rom d' ina festa en la sala dal cussegl grond a Cuira. 
Surpiglià il dretg federal davart il sport da muntogna e da naiv en l' ordinaziun 
La regenza ha concludì ina revisiun parziala da las disposiziuns executivas tar la lescha davart il sport da muntogna e da naiv. 
Qua tras vegnan stgaffidas las disposiziuns chantunalas necessarias per exequir a partir dal 1. da schaner 2014 il nov dretg federal. 
Ina revisiun da la lescha chantunala davart il sport da muntogna e da naiv duai vegnir fatga en in segund pass, previsiblamain per il 1. da schaner 2016. 
Fin la fin da l' onn 2015 valan anc transitoricamain las permissiuns chantunalas tenor il dretg vegl resp. las scolaziuns chantunalas renconuschidas en il sport da muntogna e da naiv. 
Il nov dretg federal regla differentas activitads ( sco guid/-a da muntogna, aspirant/-a da guid da muntogna, magister/-tra da sport da naiv, magister/-tra da rampignar e manader/-dra d' excursiuns; canyoning; riverrafting/canutar en torrents; bungee jumping) che vegnan purschidas professiunalmain en in tschert territori cun in potenzial da privel pli grond ( muntogna, territori grippus, auals, flums). 
Ils chantuns ston reglar las cumpetenzas e las proceduras concernent la permissiun e la persecuziun penala, far las inscripziuns en ina banca da datas e fixar las taxas. 
Ultra da quai dastgan els relaschar restricziuns d' access per tscherts territoris sco er in inventari da variantas cun turas e cun descensiuns. 
L' inventari da variantas mussa, tge scolaziun resp. permissiun che vegn premessa tenor il dretg federal per tge varianta da skis. 
L' inventari n' è betg definitiv e n' ha betg in caracter giuridicamain liant. 
Turas da skis, da snowboard e da gianellas na figureschan betg en l' inventari da variantas. 
Giuditgà trais ovras electricas en connex cun l' obligaziun da sanar l' aua restanta 
Suenter ch' il tribunal federal ha tratg ina sentenzia directiva en il cas da las Ovras electricas Mesauc SA en connex cun la sanaziun da l' aua restanta tenor la lescha federala davart la protecziun da las auas, ha la regenza giuditgà definitivamain trais ulteriuras ovras electricas en il chantun. 
Da la sanaziun da l' aua restanta da las ovras electricas Mulin ( vischnanca da Trin), Schanaus ( vischnanca da Lumnezia) e Preda ( vischnanca da Bravuogn) vegni desistì. 
En cas da l' ovra electrica Mulin n' èsi – sin basa dal grad dal disturbi che vegn chaschunà da l' ovra electrica en l' aual pertutgà – betg necessari da sanar l' aua restanta tenor la lescha federala. 
Las ovras electricas Schanaus e Preda èn dus cas, nua che la sanaziun da l' aua restanta po vegnir taxada – suenter scleriments voluminus – sco exagerada. 
Las vischnancas sco proprietarias da las ovras electricas vegnan liberadas da l' obligaziun da sanar l' aua restanta. 
Da vischnancas e da regiuns 
Panaduz: La midada dal plan d' areal 1 :2000 " Ginellas – Ruver – Caschners ", concludida da la vischnanca da Panaduz ils 22 d' avrigl 2013, vegn approvada. 
Qua tras vegn deliberada la segunda etappa da surbajegiada. 
En il territori " Ruver " sa tracti d' ina surfatscha da circa 1,74 hectaras ed en il territori " Caschners " da circa 0,64 hectaras. 
Churwalden: Il plan general d' avertura 1 :2000 " Traffic, Parpan / Stettli ", concludì da la vischnanca da Churwalden ils 27 da settember ed ils 2 d' october 2012, vegn approvà cun resalva. 
La procedura d' approvaziun per las rutas da velos da muntogna vegn sistida en la revisiun totala da la planisaziun locala, fin ch' ils ulteriurs plans generals d' avertura èn approvads. 
Puschlav: A la vischnanca da Puschlav vegn garantida ina contribuziun chantunala da maximalmain 130'680 francs per reparar ils donns vi da la via champestra Clüs-Campel, traject Vestac da Capitul. Quai cun resalva d' ina contribuziun federala. 
La vischnanca vegn obligada da pajar 13 pertschient vi da la contribuziun chantunala. 
Samignun: Il project per construir in passape per lung da la via da Samignun, ordaifer il vitg da Samignun, traject tancadi Clis da Ravaisch fin a la plazza da parcar Riva, vegn approvà. 
Als custs vegn garantida ina contribuziun chantunala da maximalmain 103'764 francs. 
Arosa: Per las lavurs da la meglieraziun generala da Lüen vegn concedida ina contribuziun chantunala da maximalmain 2'429'700 francs. 
Sut la premissa che la confederaziun concedia ina tariffa da contribuziun da 50 pertschient, importa la tariffa chantunala da contribuziun totalmain 35 pertschient. 
Cazas: A la vischnanca da Cazas vegn garantida ina contribuziun da 51'480 francs per renovar la tschiffada da funtauna 8 " Lescha ". 
Quai cun resalva dal subvenziunament tras la confederaziun. 
Schiers: A la vischnanca da Schiers vegn garantida ina contribuziun da 209'250 francs per il provediment d' aua " Stelserberg ". 
Quai cun resalva dal subvenziunament tras la confederaziun. 
Contribuziuns chantunalas a differentas instituziuns 
Fundaziun Pro claustra Son Jon a Müstair: Per la restauraziun da la claustra Son Jon a Müstair, etappa 2013, vegn garantida a la fundaziun Pro claustra Son Jon a Müstair ina contribuziun maximala da 235'000 francs sco mesira da la tgira da monuments. 
Projects da vias 
La regenza ha approvà in project da vias per reparar la via dal Flüela, traject Pedrawald – Tufflischbach. 
Sin quest traject da circa 910 meters è la via en in nausch stadi e sto vegnir reparada. 
Ultra da quai ha la regenza approvà 1,35 milliuns francs per lavurs da construcziun sin ils suandants trajects: 
- via naziunala Partenz: installaziun da ventilaturs d' aria sortinta, sviament da Küblis 
La regenza scuntra la direcziun da la banca naziunala a Flem
La direcziun da la banca naziunala svizra ha visità oz il Grischun. 
Ad ina scuntrada cun la regenza grischuna a Flem èsi vegnì profità da l' occasiun per barattar infurmaziuns e per tgirar ils contacts. 
Igl è in giavisch da la banca naziunala svizra da sa barattar cun las regenzas dals chantuns da la Svizra. 
Quest onn ha ella fatg viadi en il Grischun. 
Sin invitaziun da la banca naziunala svizra èn sa scuntrads oz a Flem la direcziun da la banca naziunala e la regenza dal chantun Grischun ad ina discussiun informala. 
Per la regenza è la scuntrada ina pussaivladad excellenta per tgirar ils contacts e per barattar infurmaziuns preziusas d' emprim maun davart temas che interessan zunt fitg ils chantuns. 
Il president da la banca naziunala Thomas Jordan ha orientà davart la situaziun economica generala e davart la politica monetara da la banca naziunala. 
La regenza grischuna da sia vart ha preschentà la situaziun economica e finanziala sco er las prioritads politicas dal chantun. 
En ina discussiun animada han pudì vegnir approfundads differents temas actuals. 
L' occurrenza è stada l' occasiun per dilucidar – or da differents puntgs da vista – perspectivas per noss pajais e per ils chantuns. 
La regenza engrazia a la direcziun da la banca naziunala svizra per l' invitaziun e per il dialog avert. 
Da sia vart è ella interessada d' avair er en l' avegnir in contact direct cun la banca naziunala. 
Ils chantuns èn pertutgads da differents svilups che han lur origin en la politica monetara internaziunala. 
La delegaziun da la banca naziunala svizra ha cumpiglià la direcziun cumpletta da trais persunas cun Thomas Jordan, president, cun Jean-Pierre Danthine, vicepresident, e cun Fritz Zurbrügg, commember da la direcziun. 
Accumpagnads èn els vegnids dal secretari general Peter Schöpf, da Jean-Pierre Jetzer, delegà da la banca naziunala svizra en la Svizra orientala, sco er d' Andreas Züllig, commember dal cussegl consultativ per economia da la Svizra orientala. 
S'annunziar per ils examens d'admissiun a las scolas medias grischunas
La primavaira 2014 han lieu ils examens d' admissiun chantunals per entrar en las scolas medias grischunas. 
S' annunziar per ils examens pon ins mo sin via electronica. 
L' examen d' admissiun per l' emprima classa dal gimnasi ha lieu ils 11 da favrer 2014. 
Dals 7 d' october 2013 fin ils 16 da december 2013 pon ins s' annunziar per l' examen d' admissiun a l' emprima classa dal gimnasi sin la pagina d' internet http://www.zap.gr.ch. 
L' examen d' admissiun a la terza classa dal gimnasi resp. a l' emprima classa da la scola media commerziala u da la scola media spezialisada vegn realisà ils 18 da mars 2014. 
Per quest examen è pussaivla l' annunzia electronica tranter ils 4 da november 2013 ed ils 13 da schaner 2014. 
Annunzias posteriuras na vegnan betg resguardadas. 
Ulteriuras infurmaziuns davart ils examens d' admissiun ed indicaziuns detagliadas davart la procedura d' annunzia electronica stattan a disposiziun sin la pagina d' internet da l' uffizi per la furmaziun media-superiura ( http://www.mittelschulen.gr.ch). 
Resultat dals scleriments da la cumissiun da gestiun dal cussegl grond davart la rolla da las instanzas chantunalas en connex cun la vendita da la Therme a Val S. Pieder
Sin basa dals scleriments che la cumissiun da gestiun dal cussegl grond ( CdG) ha fatg davart la rolla da las instanzas chantunalas en connex cun la vendita da la Therme a Val S. Pieder vegn ella a la conclusiun che quellas sajan sa cumportadas correctamain ed hajan agì en il rom da lur cumpetenzas. 
En connex cun la vendita da la Therme a Val S. Pieder ( da quel temp Hoteba SA) tras la vischnanca da Val S. Pieder èn resultadas dumondas davart la rolla da las instanzas chantunalas. 
En il rom da sia incumbensa sco instanza per controllar l' administraziun ha la CdG decidì da far scleriments en chaussa. 
En quest connex è ella vegnida sustegnida decisivamain da la controlla chantunala da finanzas. 
Cun far ses scleriments è la CdG sa restrenschida a la rolla da las instanzas chantunalas en connex cun la vendita da la Therme a Val S. Pieder. 
Per quest intent ha ella fatg consegnar ed ha controllà las actas chantunalas. 
La CdG ha er dumandà tant las autoritads communalas actualas da Val S. Pieder sco er las autoritads ch' eran cumpetentas quella giada, sch' ellas mettessan a disposiziun a la CdG documents che permettan da trair conclusiuns davart il cumportament da las instanzas chantunalas en connex cun la vendita da la Therme a Val S. Pieder. 
Questas examinaziuns n' han purtà nagins resultats che avessan pretendì ulteriurs pass da vart da la CdG. 
Sin basa dals scleriments ch' èn vegnids fatgs e sin fundament dals documents avant maun vegn la CdG a la conclusiun che las instanzas chantunalas sajan sa cumportadas correctamain ed hajan agì en il rom da lur cumpetenzas. 
Resultats da la votaziun dal pievel dals 22 da settember 2013 sin www.gr.ch
Ils resultats da la votaziun dal pievel dad oz en il chantun Grischun pudais Vus consultar en l' internet sut /RM/publicaziuns/elecziunsevotaziuns/resultas/Seiten/2013_09_22_Resultat.aspx ( documents da *.pdf e da *.txt da mintga project da votaziun cun la pussaivladad d' als chargiar giu). 
Las vuschs da la dumonda decisiva vegnan dumbradas anc ina giada
Per la votaziun chantunala dal pievel da dumengia, ils 22 da settember 2013, che cuntegneva ina dumonda decisiva, ston las vuschs vegnir verifitgadas d' uffizi. 
La regenza ha ordinà oz mardi da dumbrar anc ina giada las vuschs da la dumonda decisiva. 
Tenor la lescha davart ils dretgs politics en il chantun Grischun sto il resultat total provisoric eruì a chaschun d' ina votaziun vegnir verifitgà d' uffizi, sche la differenza tranter las vuschs affirmativas e las vuschs negativas è pli pitschna che 0,3 pertschient dals cedels da votar consegnads valaivels. 
La dumengia da votaziun dals 22 settember 2013 èn vegnidas acceptadas cleramain tant l' iniziativa chantunala dal pievel " Gea ad electricitad netta senza forza electrica da charvun " sco er la cuntraproposta dal cussegl grond " Naginas novas investiziuns en ovras electricas a charvun, sche l' emissiun da CO2 na po betg vegnir reducida considerablamain ". 
Per la dumonda decisiva – " En cas che tant l' iniziativa dal pievel sco er la cuntraproposta vegnan acceptadas: Duai l' iniziativa dal pievel u la cuntraproposta entrar en vigur? 
" – ha la chanzlia chantunala communitgà il suandant resultat total provisoric sin basa dals resultats che las vischnancas han transmess electronicamain al chantun: 24'650 vuschs a favur da l' iniziativa, 24 526 vuschs a favur da la cuntraproposta. 
Cun ina differenza da 124 vuschs èn ademplidas las premissas per ina verificaziun d' uffizi. Quai sin fundament da la valur da toleranza da 147,5 vuschs ( 0,3 pertschient da 49 176 vuschs). 
La regenza ha incumbensà oz la chanzlia chantunala da dumbrar anc ina giada las vuschs. 
Las vuschs vegnan dumbradas, suenter ch' il material da votaziun da las vischnancas è arrivà tar la chanzlia chantunala. 
Represchentantas e represchentants dal comité d' iniziativa han la pussaivladad d' observar la verificaziun. 
Il resultat vegn communitgà publicamain. 
Consultaziun tar la revisiun parziala da la lescha davart las scolas medias: las scolas medias privatas vegnan rinforzadas
Differentas intervenziuns parlamentaras dals ultims onns pretendan che las contribuziuns chantunalas a las scolas medias privatas stoppian vegnir augmentadas. 
Motivada vegn questa pretensiun cun il fatg che pervia da la sanaziun da la scola chantunala grischuna stoppia vegnir adattada la pauschala d' investiziun a las scolas medias privatas. 
Ultra da quai han las scolas medias privatas per regla damain scolaras e scolars en las singulas classas, e quai chaschuna custs da gestiun pli auts. 
La regenza ha tramess en consultaziun ina revisiun parziala da la lescha davart las scolas medias che integrescha quests giavischs. 
Cun la midada da las annadas cun ina quota da naschientschas pli flaivla dal stgalim secundar I al stgalim secundar II èn las scolas medias regiunalas pertutgadas d' ina ferma diminuziun dal dumber da scolaras e scolars. 
L' onn da scola 2013/14 frequentan circa 2600 giuvenils cun domicil en il Grischun ina scola media grischuna. 
Per ils proxims 10 onns sa mussa ina reducziun cuntinuada da var 600 scolaras e scolars da scola media. 
Las contribuziuns chantunalas a las scolas medias privatas vegnan perquai a sa diminuir. Sin fundament da quests fatgs pretendan differentas intervenziuns parlamentaras in augment da las contribuziuns chantunalas a las scolas medias privatas. 
Per quest intent è necessaria ina revisiun parziala da la lescha davart las scolas medias en il chantun Grischun ( lescha davart las scolas medias; DG 425.00). 
Per consequenza dals custs per la sanaziun da la scola chantunala grischuna a Cuira stoppian las contribuziuns vegnir adattadas. Ultra da quai stoppia vegnir resguardada la media dal dumber da scolaras e scolars ch' è per regla pli bassa en las classas da las scolas medias privatas che en la scola chantunala. 
L' augment da las contribuziuns duai plinavant garantir er en il futur la repartiziun regiunala da las scolas medias che sa basa sin l' art. 89 al. 
3 da la constituziun chantunala ( DG 110.100). 
Cun questa consultaziun explitga la regenza co che las intervenziuns parlamentaras per augmentar las contribuziuns chantunalas a las scolas medias privatas duain vegnir realisadas. 
Ulteriurs puncts dal project da consultaziun 
Cun la revisiun parziala vegn stgaffida la basa legala per che las scolas medias che porschan maturitads bilinguas en las linguas chantunalas survegnan en l' avegnir ina indemnisaziun speziala, e per ch' i possian vegnir manadas scolas medias d' informatica. 
Sch' igl existan cunvegnas correspundentas e per promover uffants talentads ed il sport, duai er vegnir permess da frequentar scolas medias extrachantunalas. 
Plinavant duain daventar pussaivlas mesiras da sustegn per scolaras e scolars che han in basegn spezial da promoziun e che frequentan ina scola media. E la finala duai vegnir adattada la terminologia da las disposiziuns per las scolas medias commerzialas a quella da la lescha federala davart la furmaziun professiunala. 
Cun las medemas supposiziuns concernent il dumber da scolaras e scolars chaschuna la nova moda da calcular entaifer la perioda da planisaziun 2016 fin 2022 custs supplementars annuals da var 3,5 milliuns francs envers la moda da calcular actuala. 
Questas expensas sa chattan – pervia dal regress dal dumber da scolaras e scolars – però sut la valur budgetada per l' onn chalendar 2013 da var 32,4 milliuns francs. 
La statistica svizra d'agid social en il chantun Grischun l'onn 2012: Dumber constant da cas en il chantun Grischun
Sco ch' ils resultats da la statistica svizra d' agid social da l' Uffizi federal da statistica ( UST) mussan, han 2182 persunas retratg l' onn 2012 agid social en il chantun Grischun. 
Questas persunas sa repartan sin 1371 cas. 
Quai èn mo paucas persunas e paucs cas dapli che l' onn precedent. 
Questa constanza sa mussa er en la quota d' agid social dal chantun. 
Sco ils dus onns precedents è quella exactamain tar 1,1 pertschient. 
En la media svizra era la quota d' agid social l' onn 2011 tar 3,0 pertschient. 
Ina da las quotas d' agid social las pli bassas 
Cun 1,1 pertschient era la quota d' agid social dal chantun muntagnard l' onn 2011 per bunamain dus terzs pli bassa che la media svizra ( 3,0%). 
Ils chantuns Glaruna ( 2,0%), Appenzell Dador ( 1,8%) e Son Gagl ( 2,1%) avevan mintgamai ina quota pli auta. 
En tut la Svizra avevan mo ils chantuns Sutsilvania ( 0,9%), Sursilvania ( 1,2%) ed Uri ( 1,1%) ina quota d' agid social pli u main tuttina bassa. 
Per pudair cumparegliar il Grischun cun il rest da la Svizra han ins – per motivs da la disponibladad - stuì sa referir a las datas da la statistica d' agid social da l' onn 2011. 
/DE/Medien/Mitteilungen/MMStaka/Dokumente2013/0354-1310-40_G_rg.pdf " 
img alt= 
Durada da retratga dals cas currents e dals cas terminads 
La durada da retratga dals cas currents era l' onn 2012 tar 24 mais ( median). 
Ils onns precedents era ella tar 20 mais ( onn 2011) e tar 22 mais ( onn 2010). 
Passa 30 pertschient dals cas currents retiran prestaziuns d' agid social durant 1 onn u damain, bundant 18 pertschient survegnan dapi 1 fin maximalmain 2 onns agid social. 
La durada da retratga dals cas terminads era tar 11 mais. 
Ils dus onns precedents era ella tar 13 mais, uschia ch' ella è pia sa reducida levamain. 
Passa la mesadad dals cas terminads ha retratg agid social durant maximalmain 1 onn. 
Bundant 17 pertschient han survegnì agid social durant 1 fin 2 onns. 
/DE/Medien/Mitteilungen/MMStaka/Dokumente2013/0354-1310-40_G_rg.pdf " 
img alt= 
Motivs da terminaziun 
L' agid social segirescha l' existenza da persunas basegnusas e promova lur integraziun sociala e professiunala. 
La finamira è quella d' eliminar uschè svelt sco pussaivel la basegnusadad e da restabilir duraivlamain l' independenza economica da l' individi. 
En il chantun Grischun pon bunamain 40 pertschient da tut ils cas bandunar l' agid social grazia ad ina meglra situaziun da gudogn. 
Circa 25 pertschient da tut ils cas terminads segireschan lur existenza tras prestaziuns da las assicuranzas socialas u tras autras prestaziuns socialas dependentas dal basegn. 
E tar bundant 35 pertschient vegn la cumpetenza terminada pervia d' ina midada dal domicil u dal servetsch social ubain perquai ch' il contact vegn interrut. 
/DE/Medien/Mitteilungen/MMStaka/Dokumente2013/0354-1310-40_G_rg.pdf " 
img alt= 
Cas novs e cas terminads 
L' onn 2012 ha il Grischun gì 434 cas d' agid social novs. 
404 cas han bandunà l' agid social durant il medem temp. 
Cumpareglià cun l' onn precedent èn quai damain cas novs ed er damain cas terminads. 
La quota la pli gronda da cas novs e da cas terminads han ils cas d' ina persuna. 
Il pli bass è questa quota tar pèrs senza uffants. 
Datacubes 
Dapi l' onn 2013 pon ins consultar sin la pagina d' internet da l' Uffizi federal da statistica datas chantunalas e svizras davart las prestaziuns socialas dependentas dal basegn ( actualmain datas fin l' onn 2011). 
Ils resultats chantunals da l' onn da retschertga 2012 vegnan integrads en ils datacubes pir il december 2013 ensemen cun ils resultats naziunals. 
Cun agid dal tool interactiv dals datacubes pon per exempel las persunas che retiran agid social vegnir filtradas e represchentadas graficamain tenor singulas caracteristicas demograficas sco naziunalitad, schlattaina u stadi civil ( http://www.pxweb.bfs.admin.ch/Database/German_13% 20-% 20Soziale% 20Sicherheit/13.4% 20-% 20Bedarfsabhängige% 20Sozialleistungen/13.4% 20-% 20Bedarfsabhängige% 20Sozialleistungen.asp? 
lang=1&amp;prod=13&amp;secprod=4&amp;openChild=true). 
La statistica svizra d' agid social 
En il chantun Grischun vegnan las datas registradas dapi l' onn 2004 en il rom da la statistica svizra d' agid social che vegn realisada da l' Uffizi federal da statistica ( UST). 
L' indicatur il pli impurtant da la statistica d' agid social è la quota d' agid social. 
Ella inditgescha il privel da vegnir dependent da prestaziuns d' agid social e definescha la quota da las persunas che survegnan agid social cumpareglià cun la populaziun residenta permanenta tenor il stadi annual da la populaziun ( STATPOP da l' onn precedent). 
Ulteriuras infurmaziuns e publicaziuns en furma electronica chattan ins sin la pagina d’internet dal UST ( http://www.bfs.admin.ch/bfs/portal/de/index/themen/13.html). 
La verificaziun conferma il resultat da la votaziun chantunala dal pievel
Per la votaziun chantunala dal pievel da dumengia, ils 22 da settember 2013, che cuntegneva ina dumonda decisiva, èn las vuschs vegnidas verifitgadas d' uffizi. 
Tenor la verificaziun è la dumonda decisiva vegnida decidida cun ina differenza da 137 vuschs a favur da l' iniziativa dal pievel " Gea ad electricitad netta senza forza electrica da charvun ". 
La dumengia da votaziun dals 22 settember 2013 èn vegnidas acceptadas cleramain tant l' iniziativa chantunala dal pievel " Gea ad electricitad netta senza forza electrica da charvun " sco er la cuntraproposta dal cussegl grond " Naginas novas investiziuns en ovras electricas a charvun, sche l' emissiun da CO2 na po betg vegnir reducida considerablamain ". 
Tenor il resultat provisoric da la dumengia da votaziun era la dumonda decisiva – " En cas che tant l' iniziativa dal pievel sco er la cuntraproposta vegnan acceptadas: Duai l' iniziativa dal pievel u la cuntraproposta entrar en vigur? 
" – vegnida decidida a favur da l' iniziativa dal pievel. 
Ils 24 da settember 2013 ha la regenza ordinà ina verificaziun da las vuschs da la dumonda decisiva. 
Quai sa basond sin la lescha davart ils dretgs politics en il chantun Grischun, tenor la quala il resultat total provisoric eruì a chaschun d' ina votaziun sto vegnir verifitgà d' uffizi, sche la differenza tranter las vuschs affirmativas e las vuschs negativas è pli pitschna che 0,3 pertschient dals cedels da votar consegnads valaivels. 
Questa premissa era ademplida, damai ch' il resultat total provisoric dal chantun mussava ina differenza da mo 124 vuschs tranter l' iniziativa ( 24'650 vuschs) e la cuntraproposta ( 24 526 vuschs). 
Correcturas posteriuras da resultats communals han purtà tar la dumonda decisiva ina differenza da 125 vuschs a favur da l' iniziativa. 
Quest resultat è vegnì publitgà en il fegl uffizial dal chantun dals 26 da settember 2013. 
Suenter ch' il material da votar da tut las 158 vischnancas grischunas è stà avant maun, ha la chanzlia chantunala dumbrà anc ina giada las vuschs per incumbensa da la regenza, e quai ils 30 da settember 2013 en las localitads da la Chasa grischa a Cuira. 
Represchentantas e represchentants dal comité d' iniziativa èn stads preschents. 
La verificaziun ha gì lieu tenor ina procedura cleramain structurada e cun agid da controllas, uschia che la correctadad da la verificaziun è stada garantida. 
En 64 da 158 vischnancas èn sa mussadas midadas relevantas envers il resultat ch' è stà publitgà ils 26 da settember 2013. 
Las midadas constatadas han principalmain ils suandants motivs: 
- sbagls d' interpretaziun tar l' attribuziun d' ina vusch 
- sbagls en connex cun registrar las vuschs en il sistem da votaziun ( scumbigl) 
- emblidà per sbagl da resguardar vuschs da vote électronique da las Svizras e dals Svizzers a l' exteriur 
- sbagls en connex cun giuditgar la valaivladad d' in cedel da votar 
- betg resguardà vuschs nunvalaivlas inoltradas per posta 
Sin fundament da la verificaziun da la dumonda decisiva resulta – envers il resultat publitgà ils 26 da settember 2013 – il suandant nov resultat total chantunal: 
Vuschs a favur da l' iniziativa dal pievel: 24'659 
Vuschs a favur da la cuntraproposta: 24'522 
Differenza: 137 
La regenza ha prendì enconuschientscha dal resultat da la verificaziun. 
Il resultat da la verificaziun dals 30 da settember 2013 vegn publitgà uffizialmain en il fegl uffizial dal chantun Grischun dals 3 d' october 2013. 
Il medem di vegn il resultat detaglià da la verificaziun publitgà en l' internet sut /. 
Tissi - In crimi sin il plat
En la nova exposiziun speziala dal museum retic a Cuira sa tracti cumplainamain dal tema. 
Assassinats istorics cun tissi fascineschan e fan pel-giaglina. Els inspireschan auturas ed auturs da crimi fin oz. 
Pli baud empruvavan las persunas pussantas da sa proteger cunter tissientadas cun agid d' objects magics u da persunas che sagiavan ordavant la spaisa. 
La tema era giustifitgada – però n' eran spaisas betg adina tissientadas intenziunadamain. 
Sa tissientar senza vulair cun victualias ch' eran idas a mal, cun bulieus dal graun maligns u cun scumbigliar ervas en la natira capitava bler pli savens. 
Ozendi èn tissientadas da quest gener quasi svanidas, e quai grazia a frestgeras, a metodas da conservar cumprovadas ed a controllas da victualias exactas. 
E tuttina è la discussiun davart privels en victualias anc fitg actuala: È il glutamat in cundiment betg privlus? 
Contamineschan tissis per l' ambient nossa vivonda? 
È bio l' alternativa? 
L' exposiziun intermediescha a maun da differents " lieus da delict " interessantas invistas en l' istorgia da l' alimentaziun fin al di dad oz. 
Examinai Vossas enconuschientschas davart tissis. 
La cumissiun dal cussegl grond recumonda da refusar l'iniziativa chantunala dal pievel &quot;Main taglia per il mastergn&quot;
La cumissiun dal cussegl grond per economia e taxas ha predeliberà la missiva da la regenza tar l' iniziativa chantunala dal pievel " Main taglia per il mastergn ". 
Ella sustegna las propostas da la regenza e refusa uschia l' iniziativa. 
Medemamain desista la cumissiun d' ina cuntraproposta. 
Il cussegl grond vegn a tractar questa fatschenta en la sessiun d' october 2013. 
L' iniziativa chantunala dal pievel " Main taglia per il mastergn " vul che las persunas giuridicas na stoppian betg pli pajar ina taglia da cultus. 
En sia missiva propona la regenza da refusar l' iniziativa. 
La cumissiun per economia e taxas ha acceptà unanimamain questa opiniun. 
Tenor la cumissiun predeliberanta vegniss la gronda maioritad da las persunas giuridicas distgargiada mo marginalmain, per las baselgias chantunalas resultassan percunter perditas finanzialas drasticas. 
In' aboliziun da la taglia da cultus avess per consequenza che circa in terz da las entradas crudass davent tar la baselgia chantunala evangelica. Tar la baselgia chantunala catolica fiss quai schizunt passa 90 pertschient da las entradas. 
Ina gronda part da las purschidas da la baselgia che vegnan offridas ordaifer il sectur da cultus na pudess uschia betg pli vegnir finanziada. 
Qua sa tracti da purschidas e da prestaziuns socialas, caritativas e culturalas che las duas baselgias furneschan a favur da la populaziun grischuna. 
Per la cumissiun han questas prestaziuns dapli impurtanza che l' interess d' abolir la taglia da cultus. E cuntrari a quai ch' il titel da l' iniziativa lascha parair, na profitass dal rest betg l' entir mastergn da l' aboliziun, mabain mo las persunas giuridicas ( societads anonimas, societads cun responsabladad limitada). 
La maioritad da las mastergnantas e dals mastergnants èn persunas cun activitad da gudogn independenta en furma d' interpresas singulas u d' interpresas da persunas e n' èn pia betg pertutgadas da l' iniziativa. 
En quest connex crititgescha la cumissiun er ch' il titel tschernì da las iniziantas e dals iniziants e ch' il text da l' iniziativa n' hajan betg la clerezza giavischada. 
Perquai che la procedura è gia en in stadi avanzà e sin basa dal princip " En cas da dubi per l' iniziativa ", ha la cumissiun dentant renunzià da proponer al cussegl grond da declerar l' iniziativa sco nunvalaivla. 
La cumissiun è dentant da l' avis ch' ins stoppia pretender da las iniziantas e dals iniziants en l' avegnir iniziativas cun in titel e cun in cuntegn pli cler e pli evident. 
Plinavant ha la cumissiun pudì sa persvader da desister d' ina cuntraproposta. 
Alternativas sco ina taglia da mandats, destinaziuns fixas u cunvegnas da prestaziun avessan dischavantatgs considerabels envers il sistem actual, chaschunassan fitg blera lavur e na fissan gnanc realisablas entaifer il termin che l' iniziativa sto vegnir tractada. 
Il cussegl grond vegn a tractar l' iniziativa en la sessiun d' october 2013. 
Nova enquista online davart la cuntentientscha cun il e-government
Per la quarta giada dapi l' onn 2006 sa participescha il chantun Grischun ad in' enquista online che vegn realisada en l' entira Svizra e che vul eruir, quant cuntents che las utilisadras ed ils utilisaders èn cun ils portals d' internet chantunals. 
Fin la fin da december 2013 pon persunas interessadas sa participar sin / a l' enquista davart il e-government. 
Quant cuntents èn las burgaisas ed ils burgais cun ils portals d' internet dals chantuns? 
L' institut per psicologia da l' universitad da Basilea emprova da sclerir questa dumonda. 
Suenter ils onns 2006,2008 e 2011 ha lieu quest onn ina nova enquista online davart quest tema. 
Participads èn puspè tut ils 26 chantuns svizzers. 
La finamira è in studi naziunal da valitaziun e da cumparegliaziun che dat als chantuns indizis per sviluppar vinavant lur portals d' internet sin ina basa scientifica. 
Sut / pon persunas interessadas valitar fin ils 20 da december 2013 la purschida online dal chantun Grischun. 
L' enquista stat a disposiziun en tut las trais linguas chantunalas. 
Plinavant han ins la pussaivladad da sa participar a la concurrenza per in iPhone 5, per tschintg iPod Shuffle dad Apple e per tschintg bons d' Amazon. 
Il studi vegn publitgà il favrer 2014. 
Campagna: 10 pass a la sanadad psichica / Tema: Restar en contact cun amias ed amis
Gievgia, ils 10 d' october 2013, ha lieu per la 22avla giada il di internaziunal da la sanadad psichica. 
Cun in' acziun lantscha l' uffizi da sanadad dal Grischun quest di la campagna ' 10 pass a la sanadad psichica'. 
La sanadad psichica pertutga nus tuts 
Tenor la statistica survegn en il Grischun mintga segunda persuna en il decurs da sia vita ina malsogna psichica che sto vegnir tractada. 
Malgrà quai vegnan tabuisadas, sentenziadas e taschentadas memia savens las malsognas psichicas. 
Quai ha consequenzas negativas per las persunas pertutgadas e per lur conturns persunals. 
Ils 10 d' october – il di da la sanadad psichica – contribuescha cun differentas activitads per tut il mund enturn a l' infurmaziun, a la destigmatisaziun ed a la sensibilisaziun per ils interess e per ils giavischs da persunas cun ina malsogna psichica e da lur conturns. 
Acziun: Restar en contact cun amias ed amis 
Ils 10 d' october 2013 vegn lantschada la campagna grischuna ' 10 pass a la sanadad psichica'. 
In dals 10 pass sa numna: ' Restar en contact cun amias ed amis'. 
L' uffizi da sanadad envida ils 10 d' october – a maun da cartas postalas gia francadas – da tgirar amicizias e da pia far conscientamain in pass a la sanadad psichica. 
Las cartas gia francadas vegnan distribuidas ils 10 d' october 2013 a Cuira, a Landquart, a Tavau, a Glion, a Roveredo ed a Samedan. 
Tras la campagna ' 10 pass a la sanadad psichica' infurmescha l' uffizi da sanadad dal Grischun las Grischunas ed ils Grischuns davart pussaivladads simplas ed utilas per rinforzar la sanadad psichica ed il bainesser psichic. 
Fatgs 
Infurmaziuns da basa davart il program grischun per la sanadad psichica sco er il fegl d' infurmaziun ' 10 pass a la sanadad psichica' chattais Vus sin la pagina d' internet http://www.gesundheitsamt.gr.ch rubrica: /DE/institutionen/verwaltung/djsg/ga/dienstleistungen/gesundheitsfoerderung/Psychische% 20Gesundheit/Seiten/default.aspx. 
Bunas notas per la regulaziun dals ospitals en il chantun Grischun
En in studi davart il provediment cun ospitals ha la firma Polynomics SA, Olten, fatg ina cumparegliaziun cumplessiva da las regulaziuns chantunalas dals ospitals e guardà, quant enavant ch' ellas observan ils princips da concurrenza. 
En quest studi cun il titel " Die Spitalversorgung im Spannungsfeld der kantonalen Spitalpolitik ", ch' è vegnì fatg per incumbensa da comparis.ch, ha il chantun Grischun cuntanschì il terz rang. 
Il studi publitgà dacurt da l' interpresa da cussegliaziun Polynomics dad Olten attesta ch' il provediment cun ospitals dal chantun Grischun observa fitg bain ils princips da concurrenza. 
Positivamain valitescha il studi en spezial ch' il chantun Grischun na posseda pli nagins agens ospitals, che las contribuziuns als ospitals per prestaziuns d' utilitad publica vegnan preschentadas en moda transparenta e detagliada e ch' ils ospitals ston render quint tenor Swiss GAAP RRQ. 
Suttastritgà vegn er il fatg che la legislaziun davart la planisaziun e la finanziaziun dals ospitals è fitg transparenta cumpareglià cun il rest da la Svizra. 
La legislaziun executiva detagliada davart la planisaziun dals ospitals, ch' è entrada en vigur il 1. da schaner 2013, n' è betg anc vegnida resguardada en il rom da quest giudicament. 
Il studi, che sa basa sin las datas da l' onn 2012, constatescha ch' il chantun Turitg è l' unic chantun cun ina planisaziun cumplessiva dals ospitals e ch' il chantun Turitg cumpra sias prestaziuns tenor criteris objectivs a maun d' ina procedura da submissiun publica. 
A partir dal 1. da schaner 2014 vegn er il chantun Grischun ad avair ina planisaziun dals ospitals sco quella dal chantun Turitg. 
Il studi punctuescha ch' ils resultats sajan da considerar sco inventarisaziun provisorica, cunquai che blers projects chantunals per la regulaziun dals ospitals na sajan actualmain betg anc realisads dal tuttafatg. 
Concretamain è quai il cas en il chantun Grischun. 
Sche las regulaziuns chantunalas dals ospitals vegnissan puspè cumparegliadas en in pèr onns, è il departament da giustia, segirezza e sanadad perquai persvadì ch' il chantun Grischun figurass anc adina sin ils emprims rangs. 
En quest senn duai la via tschernida vegnir cuntinuada en moda consequenta. 
Illustraziun: 
Observaziun dals princips da concurrenza tar las regulaziuns chantunalas dals ospitals, 2012 
/DE/Medien/Mitteilungen/MMStaka/Dokumente2013/Polynomics_Abb1_Spitalregulierung.png " 
img alt= 
Ils raividers sportivs da la ARGE ALP cumbattan a Küblis per la victoria
A Küblis ha lieu sonda, ils 19 d' october 2013, l' ultima concurrenza dals gieus da sport da la ARGE ALP 2012/2013. 
Passa 120 uffants e giuvenils en la vegliadetgna tranter 10 e 15 onns sa mesiran en il raiver sportiv. 
Quai è il final da l' onn da sport 2012/2013 da la Cuminanza da lavur da las regiuns alpinas ( ARGE ALP). 
A Küblis ha lieu la concurrenza da l' ultima da totalmain nov disciplinas da sport specificas per las Alps sonda, ils 19 d' october 2013, numnadamain il raiver sportiv. 
Quasi tut ils pajais, las regiuns ed ils chantuns da la ARGE ALP èn preschents cun ina selecziun da cader en la halla da raiver dal CAS a Küblis. 
Passa 120 dals megliers raividers sportivs en la vegliadetgna da 10 fin 15 onns dal Grischun, da la Baviera, da Salzburg, da Son Gagl, dal Tirol dal sid, dal Tessin, dal Tirol, dal Trentino e dal Vorarlberg èn annunziads. 
Cun il raiver sportiv serra l' onn da project, suenter è enconuschent il victur total. 
Sin il rang 1 da la valitaziun dals pajais stat actualmain la Baviera. 
Avant il di da concurrenza ha lieu venderdi, ils 18 d' october, a partir da las 19.00 en la scola media evangelica a Schiers la festa d' avertura dal raiver sportiv da la ARGE ALP 2013. 
Las concurrenzas da sport annualas da la ARGE ALP èn fitg popularas. 
Il project curunà da success vegn manà da l' uffizi per la scola populara ed il sport dal chantun Grischun. 
Las concurrenzas han lieu decentralmain en ils pajais commembers da la ARGE ALP. 
Pervia dal grond success dal project è la conferenza da las scheffas e dals schefs da las regenzas da la ARGE ALP s' exprimida l' onn 2011 a favur d' ina cuntinuaziun fin l' onn 2017. 
Ils gieus d' enviern cuntegnan mintgamai ski alpin, hockey sin glatsch e patinadi artistic. 
Durant il semester da stad suondan ballape, in turnier da ballape per persunas cun e senza impediments, tir da sport, atletica leva, cursa d' orientaziun sco er raiver sportiv. 
La cuminanza da lavur da las regiuns alpinas 
La ARGE ALP ha l' intent d' approfundar la conscienza dad esser responsabel per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan diesch pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid, Trentino e Lumbardia. 
Presidiada vegn la ARGE ALP mintgamai per in onn d' in da ses commembers. 
Actualmain è quai il Trentino. 
Communicaziun da la regenza dals 10 d'october 2013
La regenza grischuna ha prendì enconuschientscha d' in rapport intermediar davart la planisaziun da mesiras tar centralas d' ovras electricas, nua ch' i pon resultar grondas midadas da la deflussiun da l' aua. 
Medemamain è vegnì deliberà in rapport intermediar davart obstachels ch' èn vegnids creads d' ovras electricas e che impedeschan la migraziun dals peschs. 
Protecziun da las auas: 23 centralas d' ovras electricas èn examinadas per gronda part 
En connex cun las midadas da la lescha federala davart la protecziun da las auas sto il chantun Grischun controllar, sche las auas vegnan disturbadas considerablamain da las grondas midadas da la deflussiun che resultan tar centralas d' ovras electricas. 
Vers mez 2013 ha l' uffizi per la natira e l' ambient inoltrà in rapport intermediar en chaussa a l' uffizi federal d' ambient ( UFAM). 
En il chantun Grischun datti 30 centralas d' ovras electricas, nua ch' i pon resultar grondas midadas da la deflussiun da l' aua. 
23 centralas d' ovras electricas en la Tumleastga, vi dal Rain anteriur e vi da la Moesa èn gia vegnidas examinadas per gronda part e tar 3 da questas centralas ( Laderal, Pintrun e Russein) èsi sa mussà ch' i na vegnan chaschunads nagins disturbis tras grondas midadas da la deflussiun da l' aua u ch' ils disturbis èn gia vegnids eliminads ( Russein). 
Ulteriuras 7 centralas vi dals flums Landquart, Landwasser, Plessur, Poschiavino e Maira ston anc vegnir controlladas fin la fin da l' onn 2014. 
Las controllas cumpiglian scleriments voluminus da l' ecologia d' aua e la planisaziun da mesiras da sanaziun en cas da centralas che chaschunan disturbis considerabels. 
Sin basa da la planisaziun ch' ils chantuns ston inoltrar fin la fin da l' onn 2014 al UFAM ston ils possessurs da las ovras electricas alura examinar mesiras adattadas ed elavurar in project da sanaziun. 
Avant che realisar las mesiras pon ils possessurs da las ovras electricas inoltrar a l' autoritad cumpetenta ina dumonda da restituir ils custs. 
Ultra da quai ha la regenza prendì enconuschientscha d' in rapport intermediar davart obstachels ch' èn vegnids creads d' ovras electricas e che impedeschan la migraziun dals peschs. 
Il rapport intermediar davart obstachels che impedeschan la migraziun dals peschs ha l' uffizi da chatscha e pestga inoltrà al UFAM a temp avant ils 31 da december 2013. 
Quel cuntegna tut ils stabiliments che tutgan tar in' ovra electrica e che sa chattan en auas cun peschs. 
I sto vegnir giuditgà, sche mesiras da sanaziun ston vegnir realisadas tar quests stabiliments. 
En spezial ston vegnir designads quels stabiliments, tar ils quals mesiras da sanaziun na vegnan betg en dumonda. 
Tar ils ins custan las sanaziuns memia bler, tar ils auters è il spazi da viver gudagnà memia pitschen. 
Tut en tut datti 140 obstachels ch' èn vegnids creads d' ovras electricas. 
Da quels ston probablamain 85 vegnir sanads. 
Fin l' onn 2014 sto vegnir inoltrada la planisaziun definitiva da las mesiras. 
Quella cuntegna indicaziuns davart ils stabiliments che ston vegnir sanads definitivamain sco er infurmaziuns davart il gener da las mesiras. 
La regenza grischuna s' engascha per il mantegniment da la valur da la forza idraulica svizra 
Il chantun Grischun inoltrescha tar la confederaziun ina iniziativa dal chantun concernent il mantegniment da la valur da la forza idraulica svizra. 
Qua tras realisescha la regenza ina incumbensa dal cussegl grond ch' è vegnida acceptada en la sessiun d' avrigl 2013. 
L' iniziativa dal chantun en furma d' ina proposta generala pretenda che la confederaziun adattia la lescha d' energia. 
A l' augment intenziunà actualmain dals meds da promoziun, en spezial per indrizs fotovoltaics subvenziunabels, stoi vegnir renunzià ed il model existent per promover energias regenerablas sto vegnir remplazzà tras in model ch' è orientà al martgà. 
Sch' il model da promoziun duai vegnir mantegnì e/u sch' ils meds da promoziun duain vegnir augmentads, duai l' exclusiun da la forza idraulica sur 10 megawatts vegnir abolida. 
La regenza grischuna na vul betg in' assicuranza naziunala da donns da terratrembel obligatorica 
Per donns da terratrembel na datti en Svizra nagina protecziun cumplessiva tras in' assicuranza. 
Quai duai sa midar. Il departament federal da finanzas ha elavurà propostas per in' assicuranza da donns da terratrembel obligatorica e suttamess quellas als chantuns per prender posiziun. 
La regenza grischuna però resguarda il pool svizzer per cuvrir donns da terratrembel actual sco suffizient sco assicuranza da donns da terratrembel per il chantun Grischun. 
I n' è betg prioritar ni necessari da stgaffir in' assicuranza naziunala da donns da terratrembel obligatorica. 
Da vischnancas e da regiuns 
Zernez: A la vischnanca da Zernez vegn garantida ina contribuziun da construcziun chantunala pauschala da 189'500 francs per engrondir il stabiliment da la scola primara. 
Scuol: A la vischnanca da Scuol vegn garantida ina contribuziun da construcziun chantunala pauschala da 630'000 francs per engrondir il stabiliment da la scola primara. 
Sagogn: A la vischnanca da Sagogn vegn garantida ina contribuziun da construcziun chantunala pauschala da 433'500 francs per engrondir e per adattar il stabiliment da la scola primara. 
Lostallo: A la vischnanca da Lostallo vegn garantida ina contribuziun da construcziun chantunala pauschala da 1'253'000 francs per engrondir il stabiliment da la scola primara cun halla da gimnastica. 
Landquart: A la vischnanca da Landquart vegn garantida ina contribuziun da construcziun chantunala pauschala dad 1'495'900 francs per engrondir il stabiliment da la scola primara ad Igis. 
Laax: A la vischnanca da Laax vegn garantida ina contribuziun da construcziun chantunala pauschala da 112'200 francs per engrondir il stabiliment da la scola Grava. 
Tinizong-Rona: Il plan da zonas 1 :2000 Livizung, che vegnì concludì ils 8 d' avrigl 2013 da la vischnanca da Tinizong-Rona, vegn approvà. 
Duin: La lescha da construcziun, concludida da la vischnanca da Duin ils 28 da november 2011, vegn approvada. 
Ultra da quai vegnan approvads cun resalva il plan da zonas e plan general da furmaziun 1 :1000 sco er il plan da zonas e plan general da furmaziun 1 :10'000. 
Luzein: La revisiun parziala da la constituziun, concludida da la vischnanca da Luzein ils 25 da fanadur 2013, vegn approvada. 
Casti-Vargistagn: L' acquist da la proprietad vi dals novs bains immobigliars da la meglieraziun generala da Casti-Vargistagn, vischnanca da Casti-Vargistagn senza ils territoris dal vitg e da construcziun, vegn disponì. Sco data d' acquist vegn fixà il 1. da settember 2013. 
Contribuziuns chantunalas a differentas instituziuns 
Teater da Cuira: Il project " O Ewigkeit, Zeit ohne Zeit. 
Peter Konwitschny inszeniert Bach-Kantaten " dal teater da Cuira e da l' orchester le phénix vegn sustegnì cun ina contribuziun totala en furma d' ina garanzia da deficit da maximalmain 70'000 francs. 
Crusch cotschna dal Grischun: La regenza approvescha ina incarica da prestaziun dal chantun Grischun a la Crusch cotschna dal Grischun. 
Quella cuntegna l' installaziun e la gestiun d' in post d' infurmaziun e da cussegliaziun per confamigliaras e confamigliars che tgiran en il Grischun. 
Per ademplir las incaricas surdadas dal chantun survegn la Crusch cotschna dal Grischun ina contribuziun pauschala annuala da mintgamai 60'000 francs per ils onns 2014-2017. 
Projects da vias 
Ultra da quai ha la regenza approvà 10,96 milliuns francs per lavurs da construcziun sin ils suandants trajects: 
- via naziunala Partenz: cumbinaziun d' apparats da colliament, sviament da Küblis 
- via naziunala Partenz: projectaziun da las construcziuns artifizialas a Prada, sviament da Küblis 
- via dal Güglia: lavurs d' impressari en connex cun la construcziun da la punt sur il Camienzertobel tar la correcziun da la via Stettli – Parpan 
- via dal Scanvetg: lavurs d' impressari e da cuvrida, Litzirüti – Arosa 
- via dal Scanvetg: lavurs d' impressari e da cuvrida, Nasstobel – Brandacker 
La regenza s'engascha per ina realisaziun svelta e supportabla per las regiuns da muntogna da l'artitgel constituziunal davart las abitaziuns secundaras
En sia posiziun tar il sboz per ina nova lescha davart las abitaziuns secundaras, ch' il cussegl federal ha tramess en consultaziun la fin da zercladur 2013, conferma la regenza sia pretensiun. Els sulets èn numnadamain pertutgads da questa iniziativa. 
Las consequenzas negativas ch' il nov artitgel davart las abitaziuns secundaras ha per l' economia publica tutgan unilateralmain ils chantuns da muntogna, ils quals avevan refusà l' iniziativa. 
Sin basa da quai n' èsi betg mo legitim tenor la regenza, mabain anzi indispensabel da s' engaschar per ina legislaziun executiva che resguarda ils interess dals chantuns da muntogna e da turissem uschenavant che l' artitgel constituziunal permetta quai giuridicamain. 
Questa norma strategica observa il sboz elavurà – cun resalva d' intginas correcturas – per gronda part, premess ch' il cussegl federal mantegnia sia varianta principala areguard la dumonda da la garanzia dal possess actual per abitaziuns existentas ( dal dretg vegl) ( cf. l' agiunta). 
Cun l' art. 6 ( scumond da permetter novas abitaziuns secundaras) che stat en il center tegna il sboz d' ina vart quint da la voluntad dal pievel. 
Da l' autra vart cuntegna il sboz er disposiziuns che resguardan autras pitgas fundamentalas da la constituziun ( sco p.ex. garanzia da la proprietad, respect envers ils territoris da muntogna, politica regiunala). Tras quai vegn cuntanschì in bun equiliber. 
Sch' i vegn – en connex cun il sboz elavurà – discurrì cun gritta da " sutminaziun da la voluntad dal pievel ", stoi vegnir constatà che las uschenumnadas foras resultan da garanzias da las iniziantas e dals iniziants sezs. 
Quai vala cunzunt per las abitaziuns da vacanzas affittadas ( uschenumnads letgs chauds) ch' èn vegnidas decleradas en il sboz da princip sco admissiblas sco er per la midada d' utilisaziun pussaivla d' edifizis marcants per la cuntrada e per il maletg dal lieu che serva a mantegnair structuras architectonicas ch' èn degnas da vegnir protegidas. 
Giavischs ademplids e basegn da meglieraziun 
Areguard ils singuls puncts da regulaziun sustegna la regenza la consultaziun da la conferenza da las regenzas dals chantuns alpins dals 12 da settember 2013. Il chantun ha collavurà tar questa consultaziun. 
Tar ils giavischs ils pli impurtants ch' èn vegnids ademplids tutga la garanzia dal possess actual per abitaziuns dal dretg vegl. 
Tant enavant che questa garanzia dal possess actual chaschuna svilups betg giavischads ( p.ex. stgatschar la populaziun indigena dals centers dals vitgs), prevesa il sboz explicitamain l' obligaziun da las autoritads da prender cuntramesiras. 
Tar ils giavischs ademplids tutgan er la clausula da direzza per emprimas abitaziuns dal dretg nov, l' admissiun d' abitaziuns da vacanzas affittadas, la pussaivladad da construir abitaziuns secundaras per mantegnair edifizis protegids e per finanziar en moda transversala l' hotellaria sco er la pussaivladad da far amplificaziuns architectonicas adequatas tar abitaziuns existentas dal dretg vegl. 
Il basegn da meglierar il sboz datti en emprima lingia areguard las cundiziuns previsas per construir abitaziuns da vacanzas affittadas sco areguard la cumbinaziun planisada da la clausula da direzza tar emprimas abitaziuns dal dretg nov cun ina taxa da cumpensaziun. 
Mesiras accumpagnantas 
Malgrà ina legislaziun executiva uschè relativa restan – per consequenza dal cuntegn essenzial inviolabel da l' iniziativa – anc disturbis considerabels per il svilup da l' economia publica. En spezial èn quai ina perdita massiva da plazzas da lavur en l' industria principala ed en l' industria secundara da construcziun, perditas da taglia e d' entradas sco er problems cun la finanziaziun da l' hotellaria. 
La regenza beneventa perquai il pachet da mesiras ch' il cussegl federal ha preschentà ensemen cun questa lescha, il qual seva a sviluppar vinavant la politica da turissem. 
Dumandadas èn dentant er las regiuns e las vischnancas pertutgadas. Cun novs models d' alloschament duain ellas far frunt a la midada structurala en il turissem chaschunada da l' iniziativa. 
Impurtant da relaschar svelt ina lescha 
Cunquai che l' iniziativa cunter las abitaziuns secundaras è vegnida acceptada exista en la construcziun d' abitaziuns, malgrà las plattafurmas d' infurmaziun ed ils agids pratics iniziads dal chantun, vinavant ina gronda malsegirezza giuridica che paralisescha l' entir martgà d' immobiglias. 
Er l' ordinaziun transitorica dals 22 d' avust 2012 na gida – pervia da sia natira giuridica – betg ad eliminar ils dubis. 
Perquai vegni pretendì da relaschar uschè svelt sco pussaivel la lescha preparada. 
La regenza ha beneventà il fatg ch' il cussegl federal ha pudì trametter en consultaziun gia il zercladur ina lescha – suenter ina fasa d' elavuraziun da mo in mez onn – e ch' el vul preschentar la missiva al parlament gia la primavaira 2014. 
La cumissiun predeliberanta beneventa la fusiun dad Ilanz/Glion
La fusiun da las vischnancas da Castrisch, Duin, Glion, Ladir, Luven, Pigniu, Pitasch, Riein, Rueun, Ruschein, Schnaus, Sevgein e Siat a la nova vischnanca dad Ilanz/Glion vegn sustegnida unanimamain da la cumissiun predeliberanta dal cussegl grond. 
La regenza dal chantun Grischun dumonda il cussegl grond en sia missiva dals 18 da zercladur 2013 d' approvar la fusiun da las vischnancas da Castrisch, Duin, Glion, Ladir, Luven, Pigniu, Pitasch, Riein, Rueun, Ruschein, Schnaus, Sevgein e Siat a la nova vischnanca dad Ilanz/Glion. 
La fusiun duai vegnir realisada per il 1. da schaner 2014. 
Sut il presidi dal deputà Martin Wieland ha la cumissiun predeliberanta dal cussegl grond predeliberà questa fatschenta per mauns dal cussegl grond che vegn a la tractar en la sessiun d' october 2013. 
A la sesida èn sa participads er la cussegliera guvernativa Barbara Janom Steiner sco er las represchentanzas da las suprastanzas da las vischnancas pertutgadas. 
Las votantas ed ils votants da las vischnancas che sa chattan en il perimeter da fusiun han approvà ils 16 da november 2012 la fusiun da lur vischnancas a la nova vischnanca dad Ilanz/Glion. 
Sco usità han represchentantas e represchentants da las vischnancas e dal chantun infurmà la cumissiun predeliberanta dal cussegl grond al lieu davart il project da fusiun. Alura ha la cumissiun decidì unanimamain d' entrar en la fatschenta e da proponer al cussegl grond d' approvar questa fusiun impurtanta da 13 vischnancas e da metter en vigur il conclus per il 1. da schaner 2014. 
Cun la nova vischnanca dad Ilanz/Glion vegn creada la vischnanca la sisavel gronda dal Grischun cun ca. 4600 abitantas ed abitants. 
En ils egls da la cumissiun correspunda la fusiun en moda ideala a la refurma currenta da las structuras territorialas dal Grischun e rinforza il center economic en Surselva. 
La nova vischnanca vegn ad appartegnair al circul da la Foppa. Perquai perda il circul da la Lumnezia ina vischnanca ( Duin) ed il circul da Rueun trais ( Pigniu, Rueun e Siat). 
Cun questa fusiun tracta il cussegl grond la proxima sessiun d' october però l' unica fusiun da vischnancas da l' onn 2013. 
Malgrà quai vegnan las actualmain 158 vischnancas a vegnir reducidas per il 1. da schaner 2014 per 12 a 146 vischnancas, sch' il cussegl grond accepta la dumonda da la cumissiun predeliberanta ed approvescha da sia vart la fusiun a la vischnanca dad Ilanz/Glion. 
Nova basa per il mantegniment da las vias a St. Peter
Mesemna, ils 23 d' october 2013 vegn averta uffizialmain a St. Peter la nova basa per il mantegniment da las vias da l' uffizi da construcziun bassa, district 1 Cuira. 
Entaifer in onn èn las localitads insuffizientas vegnidas remplazzadas tras in nov stabiliment funcziunal. 
Il district 1 a Cuira tgira ina rait da vias da 278 km. Da quai èn 58 km vias naziunalas, 56 km vias principalas e 161 km vias da colliaziun. 
Il territori cumpiglia la Val dal Rain grischuna da La Punt fin al cunfin cun il chantun Son Gagl, il Scanvetg, la via dal Güglia da Cuira fin a Casti e la via sursilvana da la vart dretga dal Rain fin a Versomi e la Val Stussavgia. 
Da la basa da St. Peter anora garanteschan totalmain sis collavuraturs il mantegniment architectonic e funcziunal da la via dal Scanvetg da Cuira fin ad Arosa inclusiv las vias lateralas. 
La situaziun d' enfin ussa n' ha lunschor betg pudì ademplir las pretensiuns d' ozendi. 
Il fatg che las localitads sa chattavan en differents stabiliments ha difficultà il manaschi per garantir il mantegniment da las vias. 
Il material ed ils apparats vegnivan deponids en sustas simplas. 
Al persunal stevan a disposiziun locals da segiurn e gardarobas d' in standard fitg modest. 
L' onn 2012 ha il chantun pudì acquistar en la Val Mischein, sin il territori communal da St. Peter ( oz vischnanca d' Arosa), in bain immobigliar adattà per construir ina nova basa. 
Sa basond sin il concept da manaschi e sin il program da spazi da l' uffizi da construcziun bassa è vegnì planisà in edifizi cunvegnent da lain indigen. 
Nova basa per la lavur quotidiana 
La realisaziun ha durà in onn. 
La halla da parcar per ils vehichels, las localitads sanitaras, las localitads da deposit sco er ils locals da segiurn e la gardaroba per ils collavuraturs èn ussa unids sut in tetg. 
Il stabiliment sa distingua tras ina moda da construcziun funcziunala e persistenta e tras furmas cleras. 
El correspunda a las pretensiuns actualas envers ina basa moderna e sustegna ils collavuraturs tar lur lavur quotidiana sin via. 
Dapli segirezza grazia a cussegliadras u cussegliaders locals da privels da la natira
Ils donns da malaura pon vegnir limitads, sch' i vegn agì a temp e correctamain al lieu. 
Per garantir quest servetsch a las vischnancas, vegnan scolads quest mais las emprimas cussegliadras ed ils emprims cussegliaders locals da privels da la natira. 
Sin fundament d' ina retschertga tar las vischnancas correspunda quai ad in grond basegn. 
La scolaziun vegn realisada en stretga collavuraziun cun il chantun. 
Las malauras dals onns 2005 a Claustra e 2002 en la Surselva èn anc adina preschentas. 
Resultads èn gronds donns materials en ils territoris da privel enconuschents, dentant er donns che pudessan vegnir limitads en il futur cun lavur e cun custs raschunaivels. 
Il chantun ha analisà tals eveniments ed ha vis il basegn d' agir per mitigiar ils donns materials al lieu. 
Per quest intent duain gidar en il futur cussegliadras e cussegliaders da privels da la natira las vischnancas a giuditgar ils privels. 
" Beneventassas Vus la scolaziun da cussegliadras e cussegliaders locals da privels da la natira en Vossa vischnanca? 
" Questa dumonda è vegnida tschentada a tut las vischnancas dal chantun e las respostas èn cleras. 
Circa 80 pertschient da las vischnancas considereschan la scolaziun da cussegliadras e cussegliaders locals da privels da la natira sco utila. 
Ils privels da la natira èn in tema en praticamain tut las vischnancas grischunas, e bovas ed auas grondas vegnan consideradas sco spezialmain impurtantas. 
Per quest intent sa giavischan las vischnancas er in sustegn professiunal. 
Sco cussegliadras e cussegliaders locals da privels da la natira duain vegnir scoladas persunas da las vischnancas che han bunas enconuschientschas da la geografia locala. 
I sa tracta per regla dals selviculturs da revier, dals manaders da lavuratoris u da spezialists privats ch' èn gia occupads professiunalmain cun ils privels da la natira. 
Sco spezialistas e spezialists emprovan els d' avertir a temp las forzas directivas e las forzas d' acziun davart ils eveniments da la natira smanatschants e cusseglian las autoritads responsablas. 
Scolads ed integrads en organisaziuns 
Quest mais organisescha il chantun l' emprim curs da scolaziun da trais dis per las cussegliadras e per ils cussegliaders locals da privels da la natira. 
En quest curs da trais dis vegn intermediada la basa davart l' aura, davart ils privels da la natira, davart ils avertiments da la Meteo sco er l' enconuschientscha da chartas da privel e d' intervenziun. 
A las participantas ed als participants vegni er mussà co organisar las forzas d' acziun da la polizia e dals pumpiers, tge servetschs che la protecziun civila ademplescha e co constituir ils stabs directivs communals. 
Cun quai po la cussegliadra u il cussegliader local da privels da la natira – integrà organisatoricamain en il stab directiv communal – infurmar e cussegliar en moda confurma a la materia ed a la situaziun. 
Ils motivs per donns en cas da malauras ston vegnir tschertgads tar ils privels da la natira e tar lur svilup, ma er tar las intervenziuns architectonicas en la cuntrada. 
Sche per exempel in aual va surora, pon intervenziuns sistematicas impedir donns pli gronds. 
Per quest intent elavura il management chantunal da privels da la natira dapi onns chartas da privel e d' intervenziun. 
Sche la cussegliadra u il cussegliader local da privels da la natira sa applitgar quellas correctamain ed integrond las infurmaziuns actualas, daventa ella in anè en la chadaina per dapli segirezza cunter ils privels da la natira. 
Approvà ils recurs dal chantun cunter la vischnanca da Laax
La dretgira administrativa ha approvà parzialmain il recurs da planisaziun e cumplainamain il recurs da dretg administrativ dal chantun. 
La regenza ha prendì enconuschientscha dal fatg che la dretgira administrativa dal chantun Grischun è suandada sia argumentaziun en la sentenzia dals 9 d' october 2013. 
La dretgira administrativa ha decidì che la zona da planisaziun, che la vischnanca da Laax aveva disponì ils 10 da zercladur 2013, saja inadmissibla ed ha fatg las midadas necessarias. 
En la zona da planisaziun adattada èsi ussa pussaivel da manar in center d' asil. 
La dretgira administrativa ha perquai incumbensà la vischnanca da Laax da cuntinuar cun la procedura per la permissiun da construcziun ch' era vegnida sistida. 
La sentenzia n' è betg anc en vigur. 
La regenza spera ussa che la vischnanca da Laax demussia ina tenuta constructiva e ch' ella dettia bainprest la permissiun da construcziun, per ch' il center d' asil possia vegnir avert senza ulteriurs retardaments. 
Il chantun quinta en il preventiv cun in minus da 58 milliuns
Cussegliera guvernativa Barbara Janom Steiner ha preschentà oz a las medias il preventiv per l' onn 2014 che prevesa in deficit da 58 milliuns francs. 
Il plan da finanzas repassà 2015-2017 parta d' in pegiurament cuntinuant da la situaziun finanziala. 
L' onn proxim sto il chantun supportar ina reducziun dals pajaments or da la gulivaziun da finanzas da la confederaziun da 24 milliuns francs. 
Augmentadas vegnan percunter puspè las contribuziuns a terzas persunas. 
Ultra da quai engrevgeschan contribuziuns d' investiziun pli autas il quint economic. 
La cumpensaziun da las contribuziuns che creschan ad in crescher en ils secturs da la sanadad e dals fatgs socials, però er l' obligaziun da surpigliar ils custs che resultan pervia da l' adattaziun da leschas ch' è vegnida concludida sco p. ex. la legislaziun da scola e che premetta da spargnar en ils auters secturs politics, arriva a ses cunfins. 
Preventiv 2014 
Il resultat operativ mussa in surpli d' expensas da 58 milliuns. 
Sch' ins deducescha las amortisaziuns ch' èn tut en tut pli autas pervia da las prescripziuns da rendaquint dal MAC2 ed ils projects innovativs che vegnan finanziads separadamain, importa il deficit dal preventiv 50,2 milliuns. 
La directiva dal cussegl grond areguard il deficit maximal dal preventiv da 50 milliuns vegn uschia observada. 
Cun agid da prescripziuns dal preventiv e dal plan da finanzas restrictivas hai pudì vegnir desistì d' in program da spargn general, e quai malgrà l' augment cuntinuà dals custs en il sectur da las contribuziuns. 
Quai cuntrari a la gronda part dals chantuns che han stuì elavurar per l' onn 2014 programs da distgargia u da spargn per part fitg dirs. 
Ils custs da persunal creschan moderadamain per 0,5 pertschient. 
Gia cuntegnì è il svilup dals salaris tenor lescha dad 1,0 pertschient. 
En il preventiv n' è betg resguardada ina chareschia dals salaris. 
Ils custs da transfers cuntegnan las indemnisaziuns e las contribuziuns a communitads ed a terzas persunas, ils custs per la gulivaziun da finanzas e da grevezzas sco er las amortisaziuns da las contribuziuns d' investiziun. 
Ils custs da transfers surpassan cun stgars 1,2 milliardas ils custs per l' administraziun centrala ( custs da persunal, custs materials ed ulteriurs custs dal manaschi) per bunamain ina mesa milliarda. 
A communitads ed a terzas persunas duain vegnir pajadas contribuziuns da passa 908 milliuns ( +1,2%). 
Il retgav fiscal vegn inditgà per 3,7 pertschient pli aut che en il preventiv 2013. 
Da quels resultan 9 milliuns da las entradas fiscalas da las persunas natiralas e 10 milliuns da las entradas fiscalas da las persunas giuridicas. 
Sa basond sin las entradas fiscalas 2012 sa mussi ch' il preventiv 2013 era calculà memia bass. 
Tar las expensas d' investiziun cuntinuescha la regenza cun sia politica d' investiziun constanta, da la quala l' economia grischuna po sa fidar. 
L' onn proxim duain vegnir investids 408 milliuns ( +11 milliuns) directamain u tras contribuziuns a terzas persunas. 
Per la construcziun e per il mantegniment da las vias chantunalas duain vegnir impundids 193 milliuns. 
Ultra da l' attribuziun dal retgav net da l' uffizi per il traffic sin via da stgars 80 milliuns e da la contribuziun or da meds publics generals da 20 milliuns surpiglia la confederaziun ina gronda part da las expensas en il sectur da las vias. 
Plan da finanzas 2015-2017 
Il plan da finanzas repassà 2015-2017 mussa en il quint economic deficits tranter 73 e 97 milliuns. 
Las prescripziuns dal cussegl grond vegnan pia surpassadas en tut ils onns da planisaziun. 
Il basegn d' agir exista vinavant, cunquai che la tendenza che las expensas creschan en ina situaziun da retgav malsegira n' è betg sa midada da princip. 
La refurma currenta da la gulivaziun da finanzas grischuna e las grevezzas supplementaras per il chantun vegnan resguardadas en moda pauschala en il plan da finanzas. 
In factur impurtant d' influenza, però er da malsegirezza per las finanzas publicas dal Grischun restan ils svilups sin plaun federal e lur consequenzas per ils moviments da finanzas tranter la confederaziun ed ils chantuns. 
Reducir la dependenza da quests indicaturs che na sa laschan strusch influenzar è tranter auter ina premissa per ina situaziun finanziala sauna ed equilibrada dal chantun. 
Il cussegl grond vegn a tractar il preventiv 2014 en la sessiun da december 2013. 
Ulteriuras infurmaziuns davart il preventiv 2014 dattan: 
cussegliera guvernativa Barbara Janom Steiner 
scheffa dal departament da finanzas e vischnancas 
barbara.janom@dfg.gr.ch 081'257'32'01 
Andrea Seifert 
manader da l' administraziun da finanzas 
andrea.seifert@five.gr.ch 081'257'33'01 
Communicaziun da la regenza dals 17 d'october 2013
La regenza grischuna è s' occupada tranter auter da fatschentas federalas. 
En connex cun la restructuraziun dal sectur d' asil renviescha ella al fatg ch' i ston vegnir prendidas en mira ultra da proceduras pli curtas er meglieraziuns en la pratica d' exequir la spedida. 
Fatgs d' asil: Proceduras acceleradas na bastan betg sulettas 
La regenza beneventa la restructuraziun dal sectur d' asil che ha l' intenziun d' accelerar las proceduras d' asil en general. 
Ella sustegna en quest reguard il sboz davart la midada da la lescha d' asil ch' è vegnì preschentà da la confederaziun. 
Davart singulas disposiziuns s' exprima la regenza en la consultaziun dentant cun resalvas. 
A ses avis è la ristga fitg gronda ch' il dretg proponì da survegnir ina cussegliaziun giuridica respectivamain ina represchentanza legala gratuita n' augmentass betg mo l' attractivitad nungiavischada da la Svizra sco destinaziun per requirentas e requirents d' asil, mabain chaschunass er in' ulteriura normaziun da las proceduras d' asil. 
Perquai propona la regenza da stritgar il dretg da survegnir ina represchentanza legala gratuita. 
Da princip ston vegnir realisadas acceleraziuns da las proceduras er en il sectur da l' execuziun da spedidas. 
Uschia ston vegnir fixads – sin il stgalim da la lescha – clers motivs d' arrest, ils quals permettan als chantuns, che vegnan incumbensads d' exequir spedidas, d' ordinar mesiras repressivas dal dretg da persunas estras suenter la publicaziun da la decisiun da spedida da l' emprima instanza. 
Proceduras pli sveltas na garanteschan anc betg che las spedidas vegnian exequidas meglier. 
Anzi vegn la part da las requirentas e dals requirents d' asil ch' è vegnida refusada cun vigur legala e che n' ha nagina perspectiva da dimora en Svizra a s' augmentar fermamain. 
Uschia crescha la ristga ch' ils custs per l' agid d' urgenza s' augmentan considerablamain. 
Pertutgads da quai vegnan ad esser cunzunt ils chantuns che n' han nagins centers federals sin lur territori. 
Perquai duai la confederaziun pajar als chantuns er en l' avegnir ina pauschala d' agid d' urgenza che cuvra ils custs. 
La regenza na vul nagina ulteriura reducziun da l' armada en il Grischun 
La regenza grischuna prenda posiziun davart la fatschenta federala per midar la basa giuridica da sviluppar vinavant l' armada. 
La regenza beneventa il project federal da sviluppar vinavant l' armada, da priorisar sias incumbensas tenor las resursas che la stattan a disposiziun e d' adattar correspundentamain la basa legala. 
L' armada sa e duai distgargiar las autoritads civilas cun ina vasta paletta d' acziuns da sustegn per dumagnar catastrofas e situaziuns d' urgenza, per ademplir autras incumbensas d' impurtanza naziunala sco er per sa defender cunter privels gravants da la segirezza interna. 
Ils ultims 20 onns èn vegnidas reducidas en il chantun Grischun var 140 plazzas en il sectur da l' armada. Perquai spetga la regenza da la confederaziun ch' i na vegnian reducidas pli naginas ulteriuras plazzas da lavur, plazzas d' armas, infrastructura e commandos en il chantun Grischun. 
Er da l' annullaziun da la brigada d' infantaria da muntogna 12 cun il commando respectiv staziunà en la caserna a Cuira duai vegnir desistì. 
Cas cuntrari van a perder ulteriuras plazzas da lavur en la regiun da Cuira e pia er la buna veglia envers l' armada. 
Il resultat da la votaziun davart l' iniziativa federala dal pievel " Gea a l' aboliziun dal servetsch militar obligatoric " dals 22 da settember 2013 dal chantun Grischun – 77,1 pertschient cunter l' iniziativa – mussa ch' il chantun Grischun sustegna l' armada. 
Da questa tenuta positiva stoi vegnir tegnì quint tar la realisaziun dal concept da staziunament per sviluppar vinavant l' armada, renunziond a la reducziun da plazzas da lavur, da plazzas d' armas, d' infrastructura e da commandos. 
Nagins projects da votaziun chantunals ils 24 da november 2013 
La regenza ha prendì enconuschientscha dal fatg ch' ils suandants projects federals vegnan suttamess a la votaziun dal pievel la dumengia dals 24 da november 2013: 
- iniziativa federala dal pievel dals 21 da mars 2011 " 1 :12 – Per salaris gists " 
- iniziativa federala dal pievel dals 12 da fanadur 2011 " Iniziativa a favur da las famiglias: deducziuns da taglia er per geniturs che guardan sezs da lur uffants "; e 
- midada dals 22 da mars 2013 da la lescha federala davart la taxa per l' utilisaziun da las vias naziunalas ( lescha davart la taxa da las vias naziunalas). 
Ils 24 da november 2013 na vegni votà davart nagins projects chantunals. 
Las disposiziuns executivas tar la legislaziun da taglia vegnan adattadas 
La regenza ha concludì ina revisiun parziala da las disposiziuns executivas tar la legislaziun da taglia. 
Cun la revisiun vegni resguardà tranter auter che la taglia a la funtauna vegn incassada a partir dal 1. da schaner 2014 da nov da las vischnancas empè dal chantun. 
Cun questa midada dal sistem sa sposta la repartiziun da la lavur tranter las vischnancas ed il chantun. 
La nova repartiziun da las lavurs chaschuna er ina midada tar las indemnisaziuns tranter il chantun e las vischnancas. L' import vegn fixà da la regenza. 
Nova disposiziun davart la surannaziun da la taxaziun absoluta per il 1. da december 2013 
La revisiun parziala da la lescha da taglia ch' il cussegl grond aveva concludì ils 11 da zercladur 2013 vegn messa en vigur per il 1. da december 2013. 
Las disposiziuns da questa revisiun parziala pertutgan la surannaziun da la taxaziun absoluta. 
Il termin absolut actual da 10 onns è memia curt. 
Per evitar perditas da taglia e per cuntanscher ina concordanza cun la regulaziun federala vegn fixà il termin a 15 onns. 
Cun l' entrada en vigur per il 1. da december 2013 poi vegnir evità che pretensiuns da l' onn fiscal 2003 suranneschian. 
Ulteriuras revisiuns parzialas da la lescha chantunala da taglia dals 19 d' october 2010 ( taglia a la funtauna) e dals 31 d' avust 2012 ( gudogns da lottaria) vegnan mess en vigur per il 1. da schaner 2014. 
La revisiun totala da la lescha davart la cassa da pensiun dal Grischun è en vigur 
La revisiun totala da la lescha davart la cassa da pensiun dal Grischun dals 23 d' avrigl 2013 vegn messa en vigur per il 1. da schaner 2014. 
La revisiun totala è daventada necessaria pervia da prescripziuns liantas dal dretg federal surordinà. 
Da vischnancas e da regiuns 
Bregaglia: Il project " sistem da preavertiment Bondo " da la vischnanca da Bregaglia e da l' uffizi chantunal da construcziun bassa vegn approvà. 
Cun in indriz da surveglianza duain esser disponiblas en l' avegnir a temp infurmaziuns davart bovas. 
En la chanal dal flum Bondasca vegn installà in indriz per constatar bovas ( radar, cordas da trair, indrizs da mesiraziun). 
Ultra da quai vegnan endrizzadas amplas per lung da la via chantunala e communala. 
La regulaziun da quest indriz ha lieu en ina centrala da datas. 
Ils custs totals per l' installaziun e per la gestiun dals indrizs importan 694'800 francs. 
Schiers: La revisiun parziala da la planisaziun locala, concludida da la vischnanca da Schiers il 24 da matg 2013, vegn approvada. 
La revisiun cuntegna ina nova zona da mastergn e d' abitar, en la quala èn admessas ultra d' interpresas da servetsch e da producziun er edifizis d' abitar en ina dimensiun subordinada. 
Dumandà in'ulteriura plazza da derschadra u derschader a la dretgira chantunala
La dretgira chantunala dal Grischun dumonda in' ulteriura plazza da derschadra u derschader en uffizi cumplain. 
Per quest intent èsi necessari da far ina revisiun parziala da la lescha davart l' organisaziun giudiziala. La regenza ha suttamess la revisiun parziala a la consultaziun. 
La dretgira chantunala e la dretgira administrativa consistan oz da mintgamai tschintg derschadras e derschaders en uffizi cumplain. 
Per plirs motivs propona la dretgira chantunala da permetter ina plazza da derschadra u derschader supplementara cun midar la lescha davart l' organisaziun giudiziala. 
Tenor la proposta da la dretgira è il dumber da cas s' augmentà permanentamain durant ils ultims onns. 
Ultra da quai saja la dretgira chantunala dapi quest onn l' unica instanza chantunala da recurs per il nov dretg da la protecziun d' uffants e da creschids. 
La chargia da lavur creschida haja er consequenzas sin la durada da las proceduras. 
Malgrà las stentas internas s' augmentia il mantun da pendenzas pli e pli, il dumber da proceduras pendentas saja creschì cuntinuadamain durant ils ultims onns. 
Oz saja da far quint cun dapli lavur pro cas da dretgira che pli baud. Quai difficulteschia anc la situaziun. 
Ils singuls cas sajan daventads marcantamain pli cumplexs ils ultims onns tant areguard il process sco er materialmain. 
Er il sistem da chombras ch' è vegnì introducì a la dretgira l' onn 2009 chaschuna, tenor la dumonda, considerablamain dapli lavur per las derschadras ed ils derschaders. 
Oz vegn la chargia da lavur a la dretgira dumagnada da sis chombras cun mintgamai trais derschadras e derschaders. 
Per las tschintg persunas giudizialas vul quai dir ch' ellas appartegnan a medem temp a pliras chombras. 
Plinavant menziuna la dretgira chantunala l' activitad pli intensiva per la surveglianza giudiziala da las dretgiras districtualas, da las autoritads da mediaziun sco er dals uffizis da scussiun e da concurs. 
La regenza ha prendì enconuschientscha da la proposta da la dretgira chantunala. 
Pervia dal princip da la separaziun da las pussanzas e pervia dal dretg d' autonomia da la giustia, ch' è francà en la constituziun, na dastga la regenza betg examinar u valitar la proposta areguard il cuntegn. 
L' augment da tschintg a sis plazzas da derschadras u derschaders a la dretgira chantunala basegna ina revisiun parziala da la lescha davart l' organisaziun giudiziala, perquai ch' il dumber da derschadras e derschaders da las dretgiras chantunalas supremas è fixà en la lescha. 
Tar la revisiun da la lescha ha la regenza lantschà ina consultaziun. 
Serrà l'alloschi d'asil Lucmagn (GR) tenor plan suenter stgars 5 mais
Ils 18 d' october 2013 ha l' uffizi federal da migraziun serrà suenter stgars 5 mais l' alloschi d' asil Lucmagn sin il territori da la vischnanca da Medel/Lucmagn en il chantun Grischun, sco quai ch' igl era vegnì fixà cun il departament federal da defensiun, protecziun da la populaziun e sport ( DDPS), cun il chantun Grischun e cun la vischnanca da Medel/Lucmagn. 
L' alloschi federal ha pudì vegnir manà per gronda part senza problems. 
La vischnanca ha apprezià ils engaschaments da lavur dals requirents d' asil. 
En il stabiliment èn vegnids collocads l' ultim mez onn circa 55 requirents d' asil per mais. 
En las vischnancas da Medel/Lucmagn, da Mustér e da Blenio ( TI) han ils requirents d' asil han pudì far in bun pau per la communitad: Els han meglierà sendas da viandar ed han tgirà pastgiras e guauds. 
La collocaziun dals requirents d' asil sin il Lucmagn n' ha chaschunà nagins problems. 
Ina gruppa accumpagnanta, che consistiva tant da represchentants da la populaziun sco er da las organisaziuns relevantas, ha procurà ch' ins ha pudì reagir svelt e cun mesiras adattadas a problems pli pitschens. 
Durant il manaschi da l' alloschi ha il chantun Grischun pudì far repatriaments en il rom da la procedura da Dublin directamain davent da l' alloschi federal sin il pass dal Lucmagn. 
L' onn 2014 vegn il chantun a profitar dal fatg ch' i vegnan attribuids al Grischun damain novs requirents d' asil. 
Ils posts cumpetents da la confederaziun e dal chantun engrazian a la suprastanza communala ed a la populaziun da Medel/Lucmagn per lur prontezza spontana e per lur servetschaivladad da collocar requirents d' asil en lur vischnanca. 
Dapi ils 19 d' october 2013 stat l' alloschi puspè a disposiziun a l' armada. 
Ulteriuras infurmaziuns chattais Vus en l' internet sin http://www.ejpd.admin.ch. 
Avertura dal center d'infurmaziun per l'integraziun (InfoInt) dal Grischun
Cun l' avertura dal center chantunal d' infurmaziun per l' integraziun ( InfoInt) che ha gì lieu oz, stat a disposiziun a la populaziun indigena ed estra ina purschida d' infurmaziun cumplessiva ed accessibla publicamain per dumondas en connex cun il tema da l' integraziun en il sectur da migraziun. 
La migraziun tutga tar il mintgadi en il Grischun ed uschia vivan actualmain var 34'000 burgaisas estras e burgais esters da 130 pajais en il chantun. 
A l' infurmaziun sistematica e correcta vegn dà in grond pais en la politica d' integraziun da la Svizra. 
Cun metter en pe il center d' infurmaziun per l' integraziun ( InfoInt) dal Grischun en las localitads dal post spezialisà per l' integraziun en la Engadinstrasse 24 a Cuira duai vegnir facilità a tut las parts interessadas dal Grischun l' access ad infurmaziuns ch' èn relevantas per l' integraziun e per la migraziun. 
La finamira è quella da sa drizzar a la populaziun indigena ed estra, ma er a las autoritads ed a las instituziuns cun in vast spectrum d' infurmaziuns e da documentaziuns sco er da garantir il sustegn necessari cun ina cussegliaziun persunala. 
Infurmaziuns per tuts dad A fin Z 
Il team dal center d' infurmaziun per l' integraziun infurmescha e cusseglia en cas da dumondas sco: Nua chat jau in curs da lingua per mes collega da lavur da lingua estra? 
Jau sun nov en il Grischun e tschertg infurmaziuns per pudair m' arranschar svelt qua. 
Co planisesch jau in project d' integraziun en mia vischnanca? 
En il senn d' in post da triascha renviescha il team en cas da basegn als posts cumpetents ed a las spezialistas ed als spezialists en il chantun. 
Plinavant datti en l' infoteca ina gronda tscherna da broschuras d' infurmaziun davart temas impurtants dal mintgadi en differentas linguas, ma er litteratura spezialisada, revistas e DVD che pon ubain vegnir retratgas gratuitamain ubain emprestadas 
Ultra da quai vegn purschida ina cussegliaziun linguistica individuala ed igl exista actualmain la pussaivladad da far in test da classificaziun per emprender tudestg. 
Il center d' infurmaziun per l' integraziun ( InfoInt) dal Grischun è avert ils suandants dis: mardi 10.00 – 12.30 e 14.00 – 16.30, mesemna 13.30 – 17.00 sco er gievgia 11.00 – 18.45 ( cun cussegliaziun linguistica). 
Ulteriuras infurmaziuns davart il center d' infurmaziun per l' integraziun chattais Vus sin noss portal d' internet sut http://www.integration.gr.ch. 
Quel porscha ultra da quai infurmaziuns davart las basas da la politica d' integraziun dal Grischun, davart las purschidas d' integraziun existentas u davart il viver ed il lavurar en il Grischun resp. en Svizra. 
Da nov stattan a disposiziun sut la rubrica " Da nov en il chantun " er datotecas auditivas che pon vegnir tadladas en albanais, arab, bosniac/croat/serb, tudestg, englais, franzos, talian, portugais, russ, spagnol, tamil e tirc e che dattan introducziuns en ils temas impurtants sco la lavur, la scola, la sanadad, l' integraziun e.u.v. 
Mustaila ed ermelin – pitschens animals, gronds chatschaders
L' exposiziun speziala en il museum da la natira dal Grischun cun il num. 
La mustaila e l' ermelin èn pitschens animals da rapina agils e senza paus. 
Pervia da lur vita clandestina pon ins observar mo darar questas duas spezias. 
L' exposiziun speziala concepida dal museum da l' istorgia natirala Berna e cumplettada dal museum da la natira dal Grischun, che porta il num " Mustaila ed ermelin – pitschens animals, gronds chatschaders ", dat però ina invista fundada en la vita clandestina da quests chatschaders agils. 
Ina da las caracteristicas las pli surprendentas e remartgablas da las mustailas è segiramain ch' ellas midan la colur da lur pail. 
L' enviern èn ellas alvas, la stad brinas. 
Uschia èn ils animals camuflads en tuttas duas stagiuns. 
La mustaila e l' ermelin mangian primarmain mieurs, cunzunt mieurs-sfuignas, che na fan ( er) betg plaschair als purs. 
Cun lur corp lung e satigl pon mustailas suandar lur preda fin en las entgarnas ed en las taunas da quella. 
Ellas passentan pia ina gronda part dal di sut la terra – betg da smirvegliar ch' ins las vesa mo darar. 
Mintga di ston ellas dentant mangiar pavel che paisa in terz dal pais da lur corp. 
Quai vul dir: ir a chatscha senza fin. 
La mustaila e l' ermelin vivan en cuntradas cun blers mantuns da roma e da crappa, cun mirs sitgs, cun saivs vivas u a l' ur da guauds. 
Ellas reageschan en moda sensibla, sche questas structuras svaneschan. 
Perquai èsi impurtant da mantegnair e da promover quellas. 
L' exposiziun speziala mussa – a maun d' exempels realistics da mantuns da roma e da plunas laina – tge aspects che pitschnas structuras abitadas da mustailas han. Ultra da quai animescha ella da crear talas. 
Accumpagnada vegn la nova exposiziun speziala d' in program attractiv cun visitas guidadas publicas e cun referats. 
L' exposiziun dura dals 23 d' october 2013 fin ils 26 da schaner 2014. 
Uras d' avertura: Mardi fin dumengia da las 10.00 fin las 17.00, glindesdi serrà. 
Vote électronique: Il Grischun lavura vi da la soluziun per l'avegnir
A partir dals onns 2019/2020 duain tut las votantas e tut ils votants dal Grischun pudair votar ed eleger er sin via electronica. 
Ensemen cun sis auters chantuns lavura il Grischun vi d' in sistem segir per vote électronique ch' è vegnì sviluppà vinavant tecnicamain. 
Il project vegn sustegnì da la confederaziun. 
Dapi l' onn 2010 fa il Grischun – sco in da plirs chantuns da pilot – tests cun il vote électronique. 
Dapi lura han las Svizras ed ils Svizzers a l' exteriur, ch' èn registrads en il Grischun, pudì votar sin via electronica sur l' internet a chaschun da dudesch votaziuns federalas e chantunalas. 
Er per las elecziuns dal cussegl naziunal 2011 èn las vuschs da l' exteriur vegnidas eruidas en tala moda. 
Grazia al vote électronique han las Svizras ed ils Svizzers a l' exteriur pudì far diever da lur dretgs politics sur grondas distanzas, ma senza lungas vias postalas. 
Igl è evident ch' els èn vegnids tschernids sco " gruppa da piunier " per il vote électronique. 
Per votar ed eleger sin via electronica dovra il Grischun actualmain in sistem da computer ch' è vegnì sviluppà aposta per quest intent ensemen cun sis auters chantuns. 
Quest sistem vegn sviluppà vinavant cuntinuadamain dal consorzi, al qual auters chantuns vegnan a sa participar. 
Cun meglierar ils standards da segirezza, ch' eran gia auts, duai daventar pussaivel da cuntanscher la finamira ch' il cussegl federal ha prendì en mira la stad 2013: l' introducziun cumplessiva dal vote électronique per tut las votantas e tut ils votants. 
Il vote électronique duai daventar il terz chanal da votaziun sper la votaziun a l' urna e sper la votaziun per correspundenza ed avair il medem status sco quellas. 
Igl è in instrument per la democrazia dal 21. tschientaner che resguarda il svilup social e tecnologic cun novas furmas da communicaziun e da participaziun. 
Grazia al vote électronique pon las votantas ed ils votants sa participar a las elecziuns ed a las votaziuns independentamain dal temp e dal lieu. 
Far diever dal dretg da votar e d' eleger daventa anc pli attractiv. 
Umans cun impediments, en spezial cun impediments da la vesida, pon per l' emprima giada vuschar en moda autonoma. 
Sin via electronica n' èn vuschs nunvalaivlas betg pussaivlas. 
Ed er l' elavuraziun da las vuschs entradas è pli segira cumpareglià cun l' endataziun manuala dals cedels da votar en in sistem. 
Segirezza maximala e transparenza 
Tar il vote électronique vala il princip " segirezza avant sveltezza " – quai ha er il cussegl federal fixà sco basa per introducir ils proxims onns la votaziun electronica per tut las votantas e tut ils votants. 
La confederaziun permetta las votaziuns cun vote électronique e coordinescha ils projects chantunals. 
Ils chantuns èn responsabels per l' organisaziun e la realisaziun da las votaziuns. 
En stretga collavuraziun cun la chanzlia federala vegni procurà che las pretensiuns envers la segirezza e la transparenza vegnian observadas. 
Per il chantun Grischun èsi cler ch' il vote électronique vegn mo realisà per tut las votantas e tut ils votants dal Grischun, sche tut las dumondas en connex cun la segirezza e la transparenza èn scleridas dal tuttafatg. 
Gia oz ademplescha il sistem da computer, che vegn utilisà dal consorzi, auts standards da segirezza. 
La singula votaziun vegn fatga en moda codada. Ella è segirada cun plirs codes e simbols da segirezza ch' èn enconuschents mo a la votanta u al votant. 
Da nov daventa il resultat verifitgabel. 
Per mintga singula votaziun survegn la votanta u il votant in code da verificaziun. 
Il transfer da las datas vegn protegì supplementarmain cunter intervenziuns da dadora. 
Extensiun en etappas 
Il cussegl grond dal Grischun vegn probablamain a s' occupar l' onn 2014 dal tema " vote électronique ". 
Per extender il sistem sto il parlament conceder ils credits necessaris. 
La finamira da la regenza è quella da dar fin l' onn 2019/2020 a tut las votantas ed a tut ils votants dal Grischun la pussaivladad da far diever dal vote électronique. 
Previsas èn las suandantas etappas: 
- fin il 2015: cuntinuaziun dals tests cun las Svizras ed ils Svizzers a l' exteriur 
- 2016 fin 2019: emprovas en etappas en vischnancas da pilot cun Grischunas e Grischuns che vivan qua 
- a partir dal 2019/2020: introducziun per tut las votantas e tut ils votants dal Grischun 
Ultra da quai èsi previs d' extender il vote électronique a partir da l' onn 2016 sin tut ils plauns statals. 
Las votantas ed ils votants na duain betg mo pudair votar sin via electronica sco fin ussa davart projects da votaziun federals e chantunals, mabain er davart projects communals. 
Stimaziun dals custs 
Ils custs per sviluppar il sistem da vote électronique vegnan surpigliads communablamain dals chantuns dal consorzi. 
Il chantun Grischun ha pajà fin ussa var 100'000 francs vi dals custs da svilup. 
Per las ultimas 12 votaziuns e per las elecziuns dal cussegl naziunal 2011 èn resultads custs da gestiun supplementars da circa 120 000 francs. 
Vi da las lavurs da svilup per il sistem da vote électronique da la segunda generaziun en la perioda dals onns 2014 fin 2018 vegn il Grischun probablamain a sa participar cun 200 000 francs – tut tenor il dumber da chantuns en il consorzi. 
Plinavant resultan custs per l' organisaziun entaifer il chantun, per l' equipament e per la scolaziun da las vischnancas da var 400 000 francs sco er custs da gestiun e da scrutini annuals da circa 30 000 francs. 
Bain infurmà grazia al video 
Tge che vote électronique è e co ch' i funcziuna, mussa in video da la chanzlia chantunala dal Grischun. 
En il film, ch' è producì en tut las trais linguas chantunalas, na vegnan betg mo a pled las persunas responsablas da la confederaziun e dal chantun, mabain er Svizras e Svizzers a l' exteriur. 
Ultra da quai vegni mussà, tge stgalims da segirezza ch' èn d' absolver, sch' ins votescha sin via electronica. 
Communicaziun da la regenza dals 24 d'october 2013
La regenza grischuna ha tractà la fatschenta federala davart il traffic d' aglomeraziun. 
Perquai che la confederaziun na prevesa naginas contribuziuns federalas per ils dus programs d' aglomeraziun dal chantun Grischun, refusa la regenza il conclus federal. 
La regenza refusa il conclus federal davart il traffic d' aglomeraziun 
La regenza grischuna prenda posiziun davart il conclus federal davart la deliberaziun dals meds finanzials per il program " traffic d' aglomeraziun " a partir da l' onn 2015. 
Per il chantun Grischun èn vegnids inoltrads dus programs d' aglomeraziun. 
Tenor il sboz actual dal conclus federal n' è previsa nagina contribuziun federala per ils programs d' aglomeraziun Cuira e Tavau. Quai pervia da la relaziun insuffizienta tranter ils custs ed il niz. 
La regenza grischuna refusa il conclus federal en sia furma actuala, en spezial er perquai ch' ils documents, ch' èn vegnids inoltrads posteriuramain per las aglomeraziuns Tavau e Cuira, n' èn insumma gnanc anc vegnids resguardads. 
Plinavant na va la regenza betg d' accord cun la metodica ch' è vegnida applitgada per giuditgar ils projects d' aglomeraziun. 
Ella crititgescha che las prestaziuns furnidas preliminarmain sco er la realisabladad facila dals programs sajan vegnidas resguardadas memia pauc. 
La regenza crititgescha plinavant ch' il giudicament haja ina differenziaziun manglusa. 
Ella è da l' avis ch' il niz saja cumprovà tar tuts dus projects d' aglomeraziun en il Grischun e che quest niz saja vegnì sutvalità en il rom da l' emprim giudicament. 
La regenza supplitgescha la confederaziun da resguardar sias objecziuns. 
Da vischnancas e da regiuns 
Cuira: La revisiun parziala da la planisaziun locala, concludida da la citad da Cuira ils 22 da november 2012, vegn approvada. 
La revisiun cumpiglia in plan general d' avertura 1 :7500 " Zonas betg surbajegiablas ". 
Ultra da vias champestras cuntegna quest plan er ina plazza da partenza per parasguladers. 
Degen: La revisiun parziala da la planisaziun locala dals 14 da december 2012, concludida da la vischnanca da Degen ( dapi il 1. da schaner 2013 vischnanca da Lumnezia), vegn approvada cun resalvas. 
Ultra da l' adattaziun dal plan da zonas e dal plan general d' avertura è er la lescha da construcziun da l' anteriura vischnanca da Degen vegnida suttamessa ad ina revisiun totala. 
La lescha da construcziun da l' onn 1992, ch' era valaivla fin ussa, sto vegnir adattada a la legislaziun surordinada. 
Uschia duai er vegnir garantida l' execuziun da la lescha en vista al nov uffizi da construcziun da la vischnanca fusiunada da Lumnezia cun otg differentas leschas da construcziun. 
Jenins: La revisiun totala da la planisaziun locala, concludida da la vischnanca da Jenins ils 28 e 29 d' avust 2012, vegn approvada cun ina correctura e cun resalvas. 
La revisiun cuntegna ina repassada totala da l' urden fundamental. 
In punct central da la planisaziun locala è – ultra da l' adattaziun dals instruments da planisaziun a la legislaziun actuala surordinada – er la meglieraziun da la protecziun dal maletg dal lieu. 
Schiers: Il project da la vischnanca da Schiers dal zercladur 2013 per il rempar dal Schraubach vegn approvà sut tschertas cundiziuns. 
Als custs per il rempar dal Schraubach vegnan concedidas las contribuziuns federalas e chantunalas per la correcziun dal curs d' aua sco er la contribuziun chantunala per la construcziun da vias da totalmain 320'400 francs. 
Contribuziuns chantunalas a differentas instituziuns 
Chasa da persunas attempadas e da tgira Falveng: Per il project da construcziun da la chasa da persunas attempadas e da tgira Falveng a Domat vegn garantida ina contribuziun chantunala d' investiziun da maximalmain 6'600'000 francs. 
Il project prevesa da transfurmar chombras da dus letgs en chombras d' in letg sco er da crear 39 letgs da tgira supplementars. 
Il chantun Grischun sa preschenta a l'Expo Milaun 2015
A l' exposiziun mundiala da l' onn 2015 a Milaun vul il Grischun sa mussar da sia meglra vart. 
Il chantun duai vegnir percepì sco lieu attractiv en secturs-clav impurtants. 
Partenaris interessads èn envidads da sa participar a la preschentaziun. 
Dal 1. da matg fin ils 31 d' october 2015 ha lieu a Milaun l' exposiziun mundiala cun il tema " Nutrir il planet, energia per la vita ". 
La manifestaziun svizra sut la direcziun da Preschientscha Svizra, ch' è ina partiziun dal departament federal d' affars exteriurs, è ina schanza unica da preschentar la Svizra cun sia diversitad culturala e natirala, cun sia capacitad da perscrutaziun e cun sia forza innovativa, en spezial en il sectur dal nutriment. 
L' exposiziun mundiala ha lieu directamain davant las portas dal Grischun. 
A l' Expo Milaun 2015 vegnan spetgads var 20 milliuns visitadras e visitaders. 
75 pertschient vegnan a derivar da l' Italia, dals 25 pertschient restants stgars la mesadad da la Svizra. 
Questa occurrenza gronda che dura 6 mais pussibilitescha al chantun da render enconuschent las fermezzas dal chantun Grischun ad in vast public talian ed internaziunal. 
En il rom da la debatta davart il preventiv da l' onn passà ha il cussegl grond approvà per quest intent in credit d' impegn da 2 milliuns francs per ils proxims 3 onns. 
La finamira è quella da cuntanscher il meglier effect extern ed intern ch' è pussaivel en quest rom finanzial. Quai cun la participaziun da partenaris politics, instituziunals e commerzials dal chantun. 
En il center stat l' intenziun che la publicitad taliana, en spezial quella da l' Italia dal nord, percepeschia il chantun Grischun sco vischin simpatic che ha purschidas turisticas, culinaricas e culturalas persvadentas sco er in' economia innovativa e cosmopolitica cun bunas cundiziuns generalas. 
Ultra da quai duain vegnir eruidas pussaivladads, co che la collavuraziun transcunfinala cun l' Italia dal nord po vegnir approfundada tras mesiras adattadas a chaschun da l' Expo Milaun 2015. 
Preschentaziun cuminaivla da quatter chantuns 
A l' Expo Milaun 2015 sa preschenta il Grischun ensemen cun ils chantuns Tessin, Uri e Vallais, cun ils quals i vegn gia tgirada ina stretga cooperaziun en il rom dal program San Gottardo. 
Cuminaivlamain vegn concepì in local da 150 meters quadrat en il pavigliun svizzer, ed ensemen cun ils chantuns partenaris, ma er en moda autonoma vegnan organisadas occurrenzas, scuntradas e preschentaziuns. 
Cun la participaziun sco chantun partenari uffizial en il pavigliun svizzer 2015 e sin la turnea svizra uffiziala 2014 che porta il titel " Il Giro del gusto " ha il chantun survegnì il dretg d' utilisar per sai differentas localitads avant e durant l' Expo Milaun 2015. 
Questa pussaivladad han er ils partenaris interessads. 
Partenaris pussaivels dal turissem, da la cultura, da la perscrutaziun e da la furmaziun, da l' agricultura e da la selvicultura sco er da l' industria e dal mastergn èn vegnids orientads ier – a chaschun d' ina occurrenza d' infurmaziun a Cuira – davart il stadi actual dal project e davart las pussaivladads ch' i dat per la preschentaziun. 
La direcziun operativa dal project da la preschientscha grischuna a l' Expo vegn surpigliada da Markus J. Haltiner da l' uffizi chantunal per economia e turissem. 
Plinavant po la regenza quintar cun ils servetschs da l' anteriur cusseglier guvernativ Claudio Lardi. El è pront da metter a disposiziun ses buns contacts cun l' Italia per questa missiun e represchenta il chantun en gremis strategics da la confederaziun e dals chantuns dal Gottard. 
A Claudio Lardi ha la regenza surdà in mandat correspundent. 
Surdà las contribuziuns da la concurrenza per promover la lavur culturala professiunala 2013 per projects pitschens
Il chantun Grischun ha realisà quest onn per la sisavla giada ina concurrenza per promover la lavur culturala professiunala per projects pitschens. 
En tut èn vegnids inoltrads 20 projects. 
La concurrenza era vegnida annunziada mez zercladur 2013 en la pressa quotidiana grischuna. 
Il termin d' annunzia è scadì ils 23 d' avust 2013. 
Sco commembers da la giuria han Esther Krättli Jenny, presidenta da la cumissiun per concurrenzas da la lavur culturala professiunala ( projects gronds) e commembra da la cumissiun chantunala per promover la cultura, Robert Grossmann, commember da la cumissiun per concurrenzas da la lavur culturala professiunala ( projects gronds) ed Armon Fontana, promoziun da la cultura dal Grischun, examinà ils 20 projects inoltrads che derivan da differentas spartas culturalas. 
Sin recumandaziun da la cumissiun per concurrenzas e sin proposta da l' uffizi da cultura sustegna il departament d' educaziun, cultura e protecziun da l' ambient las suandantas artistas ed ils suandants artists sco er lur projects cun ina contribuziun da mintgamai 10'000 francs: 
Jaap Achterberg 
sparta: teater 
contribuziun a l' ovra: teater narrativ " Die Entdeckung der Currywurst " 
Pascal Bergamin 
sparta: film 
contribuziun a l' ovra: svilup dal script " Sommer 61 " 
Marco Luca Castelli 
sparta: teater 
contribuziun a l' ovra: dramatisaziun " Moskau-Petuscki " 
Kurt Caviezel 
sparta: art figurativ 
contribuziun a l' ovra: " Worldhouse/Houseworld " 
Mario Giovanoli 
sparta: musica 
contribuziun a l' ovra: " Breaking Sound Barriers With Saxes and Flutes " 
Konrad Gruber 
sparta: art figurativ 
contribuziun a l' ovra: " the lost five " 
Romano Pedetti 
sparta: art figurativ 
contribuziun a l' ovra: " Die verschobene Linie oder hinter der Form " 
Jos Schmid 
sparta: art figurativ 
contribuziun a l' ovra: " Daguerrotypie " 
Chatscha auta 2013
Bunas chatschas da tschiervs e da chamutschs han procurà per chatschadras e chatschaders grischuns per gronda part cuntents, malgrà che la chatscha da chavriels è stada plitost modesta. Tranter las regiuns datti dentant differenzas. 
Per ademplir ils plans da prelevaziun dovri ina chatscha speziala da tschiervs en bunamain tut las regiuns, ina chatscha speziala da chavriels dovri mo pli en ina dimensiun fitg restrenschida. 
L' emprima emna da chatscha è stada caracterisada dad aura bunamain da stad. 
Cur che la chatscha auta è vegnida recumenzada, ha ina curta fasa da mal' aura procurà per in pau naiv sur il cunfin dal guaud. 
En tut il chantun hai gì relaziuns da pasculaziun extraordinariamain bunas fin la fin da settember. 
Tenor las experientschas procura quai che cunzunt ils tschiervs na ston betg bandunar il parc naziunal svizzer ed auters asils da selvaschina per mangiar. 
En la cumparegliaziun da blers onns sa chatta il dumber da tschiervs e da chavriels sajettads en la media, e la chatscha da chamutschs è stada buna. 
180 chatschadras e 5289 chatschaders èn sa participads a la chatscha auta grischuna 2013. 
Bun cumenzament da la chatscha da tschiervs 
Malgrà che las cundiziuns per la chatscha da tschiervs n' èn betg stadas idealas, è vegnì cuntanschì in resultat normal sin la chatscha auta grischuna. 
Il bun dumber d' animals sajettads durant l' emprima emna da chatscha ha attribuì considerablamain a quest resultat. 
Bunas pastgiras da stad e differentas acziuns da disturbi avant il cumenzament da la chatscha dastgassan esser il motiv principal per ina buna repartiziun dals tschiervs ed uschia per il bun resultat durant l' emprima emna da chatscha. 
Suenter è la chatscha da tschiervs stada differenta da regiun a regiun. 
Cun 1722 taurs-tschierv sajettads e cun 1329 vatgas-tschierv sajettadas n' è la relaziun tranter ils animals masculins e feminins betg equilibrada. 
La grondezza dals effectivs da tschiervs vegn dentant regulada prioritarmain cun sajettar animals feminins. 
Tras la chatscha d' atun duai l' intervenziun necessaria vegnir fatga principalmain tar ils animals feminins, tut tenor il basegn regiunal. 
Cun differents concepts èsi vegnì empruvà da schliar grondas rotschas da tschiervs en asils da selvaschina. 
Differentas acziuns han gì success, autras main. 
Il grond problem da la chatscha da tschiervs che derivan dal parc naziunal svizzer e la problematica dals tschiervs ch' immigreschan pir a la fin da l' atun nà dals chantuns resp. dals pajais vischinants na sa laschan però er betg schliar uschia. 
Chatscha mediocra da chavriels 
Cun 2293 animals sajettads è il resultat da la chatscha da chavriels pli bass che spetgà. 
Ils effectivs da chavriels ch' èn tuttina pulit buns en differentas regiuns han laschà far quint cun in meglier resultat. 
Passa 1700 chavriels morts han stuì vegnir registrads fin la fin da matg 2013 ( selvaschina disgraziada). 
Cun 1390 bucs-chavriel sajettads è il resultat cleramain mender ch' ils dus onns passads. 
En il Grischun dal sid è la chatscha da chavriels stada bler meglra ch' en il Grischun dal nord. 
Ils dus ultims dis da chatscha èn vegnids sajettads en Engiadina, en Val Müstair ed en Bregaglia 25 ansiels-chavriel. 
Buna chatscha da chamutschs 
Cun 2839 chamutschs èn vegnids sajettads intgins animals pli pauc che l' onn passà, malgrà che la chatscha da chauras-chamutsch è vegnida prolungada da 13 a 17 dis. 
Prescripziuns pli severas han attribuì a quest resultat. 
Uschia èn vegnids sajettads quasi tants animals sco planisà. 
Tar la spessezza dals effectivs da chamutschs datti grondas differenzas regiunalas. 
En territoris bain accessibels è il squitsch da chatscha fitg grond, en territoris perifers cleramain pli pitschen. 
Tras questa strategia precauta duai vegnir evità ch' er la chatscha chaschunia in svilup negativ dals effectivs da chamutschs. 
En intginas regiuns han ins stuì registrar singuls cas da tschorvadad da chamutschs. 
total 
masculin 
feminin 
relaziun m/f 
Tschiervs 
3051 ( 2831) 
1722 ( 1549) 
1329 ( 1282) 
1: 0.77 ( 0.83) 
Chavriels 
2293 ( 2511) 
1390 ( 1502) 
903 ( 1009) 
1: 0.65 ( 0.67) 
Chamutschs 
2839 ( 3012) 
1419 ( 1504) 
1420 ( 1508) 
1: 1.00 ( 1.00) 
Portgs selvadis 
14 ( 13) 
5 ( 8) 
9 ( 5) 
Total selvaschina d' ungla: 
8197 ( 8367) 
Muntanellas: 
4621 ( 4834) 
Realisaziun consequenta da la planisaziun da la chatscha pervia dals gronds effectivs da tschiervs 
Pervia dals gronds effectivs da tschiervs dovri en tut las regiuns dal chantun – cun excepziun da la Bregaglia – ina chatscha d' atun sin tschiervs. 
Il plan da prelevaziun è en la dimensiun da l' onn precedent. 
En pliras regiuns vegn la chatscha d' atun però ad esser bler pli pitschna che auters onns. 
Grondas chatschas d' atun èn ina giada dapli necessarias en ils conturns dal parc naziunal svizzer. 
Medemamain en las duas regiuns Signuradi-Seewis e Partenz davant, nua ch' i vegn prendì en mira da reducir ils effectivs da tschiervs pervia da la nauscha situaziun da la regiuvinaziun dal guaud. 
Ina giada dapli sa mussi er ch' igl è necessari da pudair gulivar differenzas regiunalas en ina segunda fasa da chatscha. 
Mesiras spezialas èn inditgadas pervia dals cas da tuberculosa ch' èn vegnids constatads l' ultim temp tar arments e tar tschiervs en il Vorarlberg. 
Per incumbensa dal veterinari chantunal vegnan – durant la chatscha speziala – tut ils tschiervs da plirs onns dal Partenz controllads sin tuberculosa. 
En passa la mesadad da las regiuns è il plan da prelevaziun da chavriels vegnì ademplì gia durant la chatscha auta. 
Tar ils chavriels sa concentreschan las intervenziuns anc necessarias oravant tut sin ils territoris per lung da la part centrala da las Alps. 
Cuntrari als chamutschs ed als capricorns han ils effectivs da tschiervs e da chavriels ina gronda rata da reproducziun. 
L' effectiv da primavaira da questas duas spezias crescha annualmain per bundant in terz fin l' atun. 
Per il tschierv signifitgescha quai in augment annual da var 5000 animals. 
In dumber d' animals correspundent sto vegnir sajettà mintga onn per cuntanscher almain ina stabilisaziun dals effectivs en il chantun. 
La chatscha d' atun vul adattar ils effectivs da selvaschina a lur quartiers d' enviern. 
Uschia vegn realisada la mesira da tgira la pli impurtanta, numnadamain d' adattar la grondezza dals effectivs da selvaschina a la capacitad da lur spazi da viver. 
Per la chatscha d' atun èn s' annunziads 2450 chatschadras e chatschaders, tants sco anc mai. 
Questas chatschadras e quests chatschaders adempleschan ina incumbensa impurtanta cun adattar ils effectivs da selvaschina a lur quartiers d' enviern. 
Tras ina chatscha consequenta pon vegnir reducidas las perditas tras selvaschina disgraziada durant l' enviern. Plinavant sa laschan sminuir resp. impedir donns vi dal guaud e vi da culturas agriculas. 
Consultaziun tar la lescha davart la promoziun dal sport e dal moviment (lescha da promoziun dal sport)
Cun la nova lescha da promoziun dal sport duai vegnir stgaffida la basa per la promoziun futura dal sport en il Grischun. Il medem mument duai vegnir realisada la nova legislaziun federala. 
En vista a l' impurtanza dal sport e dal moviment en spezial per la sanadad da la populaziun èsi adequat da reglar la promoziun dal sport en ina lescha chantunala separada. 
Cun concepir la lescha vegni resguardà ch' ils basegns da la promoziun dal sport pon sa midar relativamain svelt. 
Cun relaschar l' ordinaziun ch' è actualmain en vigur per exempel n' era l' aissa anc betg sviluppada e l' ir cun il velo da muntogna anc nagina disciplina olimpica. 
Uschenavant che quai è pussaivel vegn perquai stgaffida ina lescha adattabla, ma tuttina concisa. 
En la lescha vegn fixada la basa centrala da la promoziun dal sport dal Grischun. 
Nua che quai para d' esser raschunaivel, vegnan ils detagls circumscrits en in' ordinaziun. 
Questa repartiziun garantescha la flexibilitad necessaria che porscha plazza er a svilups futurs. 
En quai che concerna il cuntegn duai la lescha da promoziun dal sport ir pli lunsch che la legislaziun per promover il sport da la confederaziun. 
Uschenavant che quai è pussaivel vegn però surpiglià il vocabulari da la confederaziun. 
Plinavant vegni fatg stim che tut las incumbensas parlamentaras pon vegnir realisadas cun il sboz qua avant maun. 
Il sboz da la lescha prevesa che la regenza relaschia in concept cumplessiv per promover il sport. 
En il sectur da l' instrucziun da sport obligatorica en scola sco er da la scolaziun e da la furmaziun supplementara da las persunas d' instrucziun che instrueschan sport duai vegnir mantegnida la regulaziun cumprovada da la legislaziun da scola. 
Communicaziun da la regenza dals 31 d'october 2013
La regenza grischuna ha approvà in project per segirar e per cataloghisar ils bains culturals audiovisuals. 
Plinavant ha ella consentì ad in contract cun las Viafiers federalas per l' utilisaziun da princip da las hallas da spetga da la Porta Alpina. 
Segirar e cataloghisar ils bains culturals audiovisuals che sa refereschan al Grischun 
Ils portafilms ed ils portatuns che sa refereschan al Grischun duain vegnir registrads e digitalisads per pudair vegnir rendids accessibels ad in vast public. 
La regenza ha approvà in project per segirar e per cataloghisar ils bains culturals audiovisuals dal Grischun durant ils onns 2013 fin 2016. 
La direcziun generala dal project ha l' uffizi da cultura, partiziun promoziun da la cultura; realisà vegn il project da la biblioteca chantunala. 
La finamira è quella da registrar en in inventari central ils portafilms ed ils portatuns ch' èn istoricamain impurtants e da segirar ils documents tut tenor lur grad da periclitaziun ( d' als digitalisar), d' als cataloghisar e da metter a disposiziun publicamain las infurmaziuns en chaussa en in catalog online che sa chatta sin il portal da web, e quai sco ulteriur servetsch da la biblioteca chantunala. 
En il Grischun datti in grond dumber da medias audiovisualas – saja quai en ils archivs culturals sco er en ils museums, tar instituziuns, tar collecziunadras e collecziunaders e tar persunas privatas. 
Fin l' onn 2016 pudessan – tenor stimaziuns – vegnir registrads e segirads circa 3500 documents. 
La consegna dals mediums audiovisuals a la biblioteca chantunala tras las proprietarias ed ils proprietaris respectivs ubain tras las titularas ed ils titulars dals dretgs vegn reglada cun cunvegnas. 
Il project ha in credit limità dad en total maximalmain 2,4 milliuns francs. 
Resalvada resta l' approvaziun dal credit per ils onns 2014 fin 2016 tras il cussegl grond. 
Per las lavurs dal project durant l' onn 2013 ( tranter auter far il concept ed il carnet d' obligaziuns sco er far retschertgas e priorisar ils inventaris da las medias) ha il cussegl grond gia approvà in credit en sia sessiun da december 2012. 
Garantì il dretg d' utilisaziun da las hallas da spetga da la Porta Alpina 
Per l' utilisaziun da las hallas da spetga da la Porta Alpina tras il chantun Grischun vegn fatg in contract cun las Viafiers federalas sco gestiunarias futuras e sco proprietarias dal tunnel da basa dal Gottard. 
La regenza ha approvà il contract d' utilisaziun cun las Viafiers federalas. 
Quest contract duai garantir – ord vista dal chantun – che las investiziuns ch' èn vegnidas fatgas enfin ussa en la Porta Alpina a Sedrun stettian eventualmain a disposiziun per in project futur, dal qual l' intent n' è oz anc betg cler e sto anc vegnir definì. 
Il dretg d' utilisaziun vegn concedì en spezial per las 4 hallas da spetga ch' èn vegnidas construidas en il rom da las investiziuns preliminaras da la Porta Alpina sco er per la garascha da mantegniment. 
Tenor ina incarica da l' uffizi federal da traffic vegn integrada fin il pli tard l' onn 2014 ina fanestra da visitadras e visitaders en ina da las 4 hallas da spetga, sumegliantamain al tunnel dal Lötschberg. 
Questa fanestra duai permetter d' observar ils trens rapids en il tunnel da basa dal Gottard e pia laschar experimentar il manaschi dal tunnel da viafier il pli lung dal mund. 
Anc 81 reviers forestals en il Grischun 
La regenza ha approvà ina nova repartiziun dals reviers forestals. 
A partir dal 1. da schaner 2014 existan en il Grischun 81 reviers forestals ( avant 107). 
Fusiuns da reviers forestals ad unitads pli grondas cun pliras selviculturas u cun plirs selviculturs da revier èn daventadas pussaivlas grazia a la revisiun da la lescha chantunala davart il guaud ch' è entrada en vigur l' avust 2013. 
Ultra da quai pon vegnir surdadas ed indemnisadas a las instituziuns ch' èn responsablas per ils reviers incumbensas suveranas da surveglianza, da controlla e d' execuziun. 
Resguardond las ulteriuras fusiuns da vischnancas èsi da far quint er en il futur cun midadas dals reviers forestals. 
Adattà las ordinaziuns davart il dretg da pestga 
L' ordinaziun chantunala da pestga e l' ordinaziun davart l' incassament da multas disciplinaras tar surpassaments dal dretg da pestga èn vegnidas revedidas parzialmain da la regenza. 
Las ordinaziuns dal dretg da pestga èn vegnidas adattadas formalmain a la revisiun parziala da la lescha chantunala da pestga ch' è vegnida concludida dal cussegl grond durant la sessiun d' avust 2013. En intginas paucas disposiziuns èn ellas vegnidas precisadas. 
Las ordinaziuns adattadas entran en vigur ensemen cun la revisiun parziala da la lescha chantunala da pestga. 
Da vischnancas e da regiuns 
Ftan, Mon, Schiers: Las revisiuns da las leschas da taglia communalas da las vischnancas da Ftan, da Mon e da Schiers vegnan approvadas. 
Las novas disposiziuns pertutgan il subject da taglia da la taglia sin la part d' ierta e sin donaziuns. 
Valragn: Ils novs statuts da la " corporaziun da vischnancas Valragn " cun sedia ad Andeer vegnan approvads. 
Ils vegls statuts che dateschan da l' onn 1956 na correspundan en diversas parts betg pli al dretg surordinà. 
Projects da vias 
Incarica per reparar las punts sur la Scalascia 
La regenza ha surdà l' incarica per projectar e per realisar la reparaziun da las punts sur la Scalascia sco part da la via dal Bernina per lung dal Lai da Puschlav. 
Ils custs totals importan 11 milliuns francs. 
La via dal Bernina per lung dal Lai da Puschlav è vegnida construida durant l' emprima mesadad dals onns 1960. 
Dapi alura èn vegnidas realisadas vi da la via mo pitschnas lavurs da reparaziun e mesiras d' urgenza. 
Il traject da via na correspunda betg pli als standards odierns, demussa donns considerabels, e la capacitad da las construcziuns artifizialas è insuffizienta. 
Perquai vegn la via principala per lung dal Lai da Puschlav renovada pass per pass. 
Il sectur dal project ch' è vegnì surdà ussa cumpiglia las 5 punts sur la Scalascia sco er la platta da betun Scalascia che las collia. 
La via passa circa 20 meters sur il spievel mesaun da l' aua dal Lai da Puschlav e fin 20 meters sur il trassé da la Viafier retica. 
Ins quinta cun in temp da construcziun da circa 3 onns. 
La primavaira 2014 èsi previs da cumenzar cun las lavurs da construcziun. 
Approvà in ulteriur traject parzial da la correcziun da la via tranter Giarsun ed Ardez vest 
La regenza ha approvà in project parzial per la correcziun da la via d' Engiadina, il traject tranter Giarsun ed Ardez vest, kilometers 51,85 fin 52,46. 
Cuntrari a l' exposiziun dal project vegni desistì d' acquistar definitivamain las scarpas da la via vers la val sin quest traject. 
Questas scarpas restan en proprietad da las cunfinantas e dals cunfinants cun la via resp. da las gestiunarias e dals gestiunaris. 
Per l' emprim traject dal project da la correcziun da la via davent da kilometer 50,98 sto vegnir fatga ina nova exposiziun dal project. 
Gia il settember 2011 aveva la regenza approvà il traject davent da kilometer 52,46 fin kilometer 54,82, il qual sa chatta per gronda part sin il territori da la vischnanca d' Ardez. 
Visiuns per il turissem grischun èn dumandadas: crescher cuminaivlamain sur sai or grazia al program da cooperaziun 2014–2021
Il turissem grischun stat actualmain sin pes sauns en quai che concerna las structuras. 
Ils acturs en las regiuns èn preparads per la proxima etappa dal svilup turistic dal chantun. 
Il nov program da cooperaziun en il turissem grischun 2014 – 2021 che vegn tractà dal cussegl grond en la sessiun da december prevesa in stausch d' innovaziuns. 
Projects da realisaziun che pon sa far valair sin il martgà ed atgnas iniziativas tematicas èn dumandads da tut ils turistichers che vulan crescher cuminaivlamain sur sai or. 
Per 8 onns èn previs tut en tut 21 milliuns francs per la promoziun. Da quels surpiglia la confederaziun la mesadad. 
Il program da cooperaziun en il turissem grischun 2014 – 2021 persequitescha ina clera direcziun: Il Grischun duai esser in prototip per champs turistics che duain u vegnir averts ensemen da nov u en ils quals il Grischun sto anc meglierar ses profil. 
Per las persunas responsablas per il program èsi cler che quai na po betg vegnir fatg solitariamain, mabain mo en cuminanza. 
Quai ha er mussà l' elavuraziun dal program che ha gì sustegn d' ina vasta basa. 
Sa basond sin quai ch' è vegnì cuntanschì fin ussa dovri in avanzament consequent da tut quels che vulan far insatge nov en il turissem grischun. 
Per questas stentas dumonda la regenza dal cussegl grond 21 milliuns francs – 10,5 milliuns da quels sco contribuziuns da la confederaziun ( nova politica regiunala) sco er il medem import dal chantun. 
Emprender d' autras branschas 
Il program dad 8 onns fa en emprima lingia quint cun l' atgna iniziativa da destinaziuns turisticas e da purtaders da prestaziuns che vulan sa metter ensemen per iniziativas e per cooperaziuns. 
El appellescha a la voluntad da prestaziun da tut ils acturs che vulan puspè manar il Grischun a la testa en differents champs tematics. 
Potenzial da meglieraziun datti tant tar ils products sco er tar la moda e maniera co che prestaziuns confurmas al martgà vegnan furnidas. 
Il princip è simpel, ma tuttina pretensius: ils acturs dal turissem grischun duain emprender in da l' auter. 
Quai premetta ch' els sajan pronts da parter las cumpetenzas, la savida e las experientschas. 
Sco exempel serva la pratica en l' industria, nua che la cooperaziun sistematica da concurrents ed il pensar en process èn gia daditg usitads. 
Cleras reglas da gieu per dapli spiert da piunier 
Il pled-clav englais ha num " coopetition ", ina maschaida da " cooperation " ( cooperaziun) e " competition " ( concurrenza). 
El stat per il gieu alternant da concurrenza e da cooperaziun sin ils martgads. 
En quest connex ageschan ils concurrents sco partenaris, sch' els sviluppan novas purschidas. 
Maun en maun vegnan per exempel fatgas analisas e sviluppadas strategias fin e cun ils plans per elavurar novs martgads. 
L' innovaziun n' ha betg lieu en la chombra isolada da las singulas organisaziuns, mabain en il rom d' in barat tranter spezialists. 
Las stentas da tut ils acturs duain esser d' unir intelligentamain las forzas e da crear uschia effects da multiplicaziun che gidan la finala il turissem grischun da survegnir dapli perseveranza ed in retgav pli grond. 
I vegnan definidas cleras reglas da gieu e clers criteris co che singulas organisaziuns, cuminanzas regiunalas u gruppas da purtaders da prestaziuns pon collavurar e sa participar al program da cooperaziun. 
Dumandà è in manar prospectiv 
Ma betg mo a la basa èsi impurtant da far il gist en il dretg ritmus. 
Quai vala er per il plaun directiv da las organisaziuns turisticas. 
La lavur da quests gremis da surveglianza duai daventar anc pli professiunala e prospectiva. 
Dumandadas èn persunas directivas che sviluppan ina visiun tant per lur destinaziun sco er per aspects turistics da tut il chantun. 
Ultra da quai prevesa il nov program da promoziun in cussegl turistic sco gremi cussegliant. 
Da quel duain er far part experts che accumpognan activamain las iniziativas da svilup en il chantun. 
Er qua è la devisa: la perspectiva externa procura per dapli chapientscha. 
Il turissem pertutga tuts – il consentiment è avant maun 
In turissem grischun segir da sasez sa, tge ch' el sa far bain. 
E questas fermezzas vegnan purtadas da tuts en il chantun. 
L' entusiassem per il turissem cumenza baud – ed il spiert da piunier vegn a flurir là, nua ch' i gartegia a mussar il niz per tut l' economia publica dal Grischun. 
En quest connex vegn il chantun ad avair la funcziun d' in battavia e d' in scharnier per ils participants dal martgà. 
Ils represchentants ils pli impurtants da las branschas èn tuts da l' avis che quest agir cuminaivel saja stringent e che la chapientscha per il turissem stoppia vegnir rinforzada. 
Betg mo organisaziuns turisticas, mabain er la Viafier retica, hotelleriesuisse Grischun, las Telefericas dal Grischun e Grischun vacanzas han gia suttascrit ina decleranza da consentiment. 
Cun quella demussan els lur prontezza da s' engaschar cuminaivlamain per la realisaziun da quest program. 
Monitoring d'energia 2012: Il Grischun è sin buna via
L' entir consum d' energia e d' electricitad dal Grischun ha pudì vegnir stabilisà l' onn 2012 envers l' onn precedent. 
Il consum per persuna è dentant pli aut che quel da la media svizra. 
Ils motivs èn cunzunt la topografia e las purschidas turisticas. 
L' uffizi d' energia e da traffic ha fatg per l' emprima giada retschertgas detagliadas davart quest fatg, las ha evaluadas e las ha resumadas en in rapport. 
Il monitoring d' energia dal Grischun serva a realisar la lescha d' energia dal chantun Grischun da l' onn 2011 ed il rapport da la regenza davart la politica d' electricitad dal chantun Grischun, inclusiv las finamiras ch' èn cuntegnidas en quel, e quai resguardond in provediment d' energia dal chantun segir, rentabel ed ecologic. 
Mintga onn vegn fatg in rapport da monitoring, ch' è orientà essenzialmain als fatgs e che permetta da valitar il success sin la via da cuntanscher las finamiras. 
En in turnus da 4 onns vegn suttamess al cussegl grond in rapport cumplessiv che duai identifitgar ils impediments ed ils motivs persuenter. 
Per lescha è la regenza envidada d' instradar mesiras per meglierar il fatg che las finamiras vegnian cuntanschidas en cas ch' ellas vegnissan manchentadas. 
Stadi intermediar dals resultats 
Il rapport qua avant maun davart il monitoring d' energia 2012 mussa in' emprima situaziun ed in emprim svilup detaglià dal consum d' energia en il Grischun. 
Tendenzas definitivas n' èn anc betg vesaivlas, perquai ch' ins ha registrà mo las datas dals onns 2011 e 2012. 
Tuttina sa laschan deducir gia oz emprimas experientschas. 
L' entir consum d' energia per persuna è en il Grischun, en cumparegliaziun cun il rest da la Svizra, fin 10 pertschient pli aut. 
Quai ha per part motivs topografics, perquai ch' il consum d' energia dependa fermamain dal clima en las regiuns autalpinas. 
Plinavant influenzeschan dentant er il turissem e las prestaziuns che stattan en connex cun quel ( telefericas, hotels, abitaziuns secundaras e.u.v.) sensiblamain il consum. 
Cun ina correctura climatica, q.v.d. resguardond il clima vertent, per ch' ils singuls onns possian vegnir cumparegliads in cun l' auter, è il consum d' energia dals onns 2011 e 2012 restà constant. 
Il consum d' electricitad ch' è en cumparegliaziun cun la media svizra per circa 20 pertschient pli aut en il Grischun na po anc betg vegnir giuditgà definitivamain. 
Ina decleraziun pussaivla pudessan esser ils stgaudaments electrics ch' i dat surproporziunalmain. 
Per l' autra pudessan avair ina influenza er ils manaschis turistics ( hotellaria, telefericas, indrizs d' ennavar e.u.v.). 
La finamira da la regenza grischuna da stabilisar il consum d' electricitad al stadi da l' onn 2011 resp. da na betg laschar augmentar il consum a passa 2000 uras da gigawatt è dentant vegnì cuntanschì l' onn 2012. 
L' emissiun da CO2 per abitanta u abitant vegn inditgada per l' onn 2012 cun ina valur ch' è per circa 25 pertschient pli auta ch' en il rest da la Svizra. 
Quai sa lascha declerar da la situaziun topografica, da las purschidas che stattan en connex cun il turissem, dal grad pli pitschen dal provediment da gas ed en spezial da l' industria da cement. 
Ils programs da promoziun fan effect 
Ils programs da promoziun ch' èn vegnids introducids il 1. da schaner 2011 fan per fortuna l' effect giavischà. 
Il mument pon ins partir dal fatg che las finamiras tenor la lescha d' energia da reducir e da substituir l' energia per l' onn 2015 pon vegnir cuntanschidas. 
Il chantun Grischun promova en ils secturs abitar e lavurar l' utilisaziun effizienta da l' energia ed il diever da las energias regenerablas sco la chalur da l' ambient, ils implants solars u la chalur a distanza. 
En la mobilitad vul el cuntanscher ina midada pli intensiva dal traffic individual al traffic public ed impunda per quai ina purschida attractiva da vehichels ecologics. 
Per resumar pon ins constatar ch' il Grischun è sin buna via er en vista a la vieuta energetica ch' ins vul cuntanscher. 
Communicaziun da la regenza dals 7 da november 2013
La regenza grischuna ha decidì da cuntinuar cun il program da qualitad dal Grischun per il turissem. 
Plinavant ha ella concludì ina scolaziun obligatorica d' armas e da tir sco nova premissa per l' admissiun a l' examen da qualificaziun per la chatscha. 
Cuntinuaziun dal program da qualitad per il turissem 
Il program da qualitad dal Grischun per il turissem, ch' è vegnì lantschà la fin da l' onn 2011, vegn cuntinuà. 
Per la fasa da realisaziun 2014 e 2015 ha la regenza approvà ina summa maximala d' in mez milliun francs ( mintgamai per la mesadad a quint da la confederaziun e dal chantun sco project da la nova politica regiunala). 
Resalvada resta la concessiun dals credits necessaris tras il cussegl grond. 
Il program gida ils acturs turistics en il chantun a meglierar la qualitad per il giast. 
Realisads vegnan projects da pilot, per exempel en il sectur da la qualitad da l' ambient, che pon avair in effect d' imitaziun en auters lieus dal chantun. 
Grazia al program po er la qualitad da las aventuras e dals servetschs vegnir meglierada en las destinaziuns turisticas. 
Controllas secretas ( uschenumnads. 
Scolaziun obligatorica d' armas e da tir a partir dal 2014 per pudair far l' examen da chatscha 
Per pudair far l' examen da qualificaziun per la chatscha grischuna vegn premessa a partir da l' onn 2014 er ina scolaziun obligatorica d' armas e da tir. 
La regenza ha adattà l' ordinaziun chantunala davart ils examens da chatscha tenor ina incumbensa ch' il cussegl grond aveva acceptà en la sessiun d' avrigl 2013. 
La revisiun parziala entra en vigur il 1. da december 2013. 
La scolaziun d' armas e da tir cumpiglia 25 uras. 
L' uffizi da chatscha e pestga fixescha, tge pretensiuns ch' ils purschiders dals curs ston ademplir, e designescha quels. 
Ultra da l' uniun grischuna da chatschadras e da chatschaders da patenta, che porscha gia oz in curs da teoria da las armas e da tir, pon ils curs er vegnir offrids da varts privatas, en spezial da possessuras e possessurs da fatschentas d' armas. 
Mo tgi che po cumprovar d' avair fatg la scolaziun d' armas e da tir, dastga far l' examen d' armas e da tir sco part da l' examen da qualificaziun per la chatscha. 
Plinavant ha la regenza adattà levamain la valitaziun da las notas. 
En ils trais roms centrals " selvaschina ed ambient ", " enconuschientschas da la selvaschina " sco er " enconuschientschas da la chatscha e da la tgira " na dastgan las candidatas ed ils candidats da l' examen da chatscha da nov betg avair dapli ch' ina nota sut 4. 
Adattà las taxas per la patenta da pestga a la chareschia dals ultims onns 
Las taxas per retrair ina patenta da pestga vegnan auzadas levamain. 
Sco annunzià en sia missiva tar la revisiun da la lescha chantunala da pestga, ha la regenza adattà las taxas da patenta a la chareschia, ch' è s' accumulada dapi l' onn 2002 a 7,3 pertschient. 
Betg auzada na vegn la taxa per in patenta d' in di. 
Cun 30 francs – resp. 40 francs per persunas domiciliadas ordaifer il chantun – èn las taxas per las patentas d' in di gia en il segment superiur dals pretschs. 
La revisiun parziala da l' ordinaziun davart las taxas per la patenta da pestga entra en vigur ensemen cun la revisiun parziala da la lescha chantunala da pestga dals 29 d' avust 2013. 
Tenor la nova lescha pon giuvenils fin 18 onns retrair la patenta da pestga per mez pretsch. 
Novs meds finanzials per l' agid a manaschis agriculs 
L' emprest dal chantun Grischun a l' associaziun grischuna per credits a l' agricultura ( ACA) vegn auzà per l' onn 2013 per 400'000 francs. 
Vitiers vegnan tuttina blers meds finanzials federals. 
La ACA po conceder a las puras ed als purs agids da manaschi en furma d' emprests senza tschains per metter en urden difficultads finanzialas resultadas senza atgna culpa, per substituir emprests tschainsids existents ( conversiun da debits) u per facilitar la liquidaziun dal manaschi. 
Ils ultims onns è il basegn per agids da manaschi creschì cuntinuadamain. 
L' onn passà è vegnids pajads emprests da totalmain 945 000 francs. 
Da vischnancas e da regiuns 
Roten: La revisiun totala da la planisaziun locala, concludida da la vischnanca da Roten ils 3 da december 2012, vegn approvada cun resalvas. 
Tras la nova revisiun da la planisaziun locala vegn tranter auter stgaffida ina nova zona d' abitar da circa 2629 meters quadrat en il territori da Rèsch. 
Betg approvada na vegn ina zona per l' utilisaziun futura da construcziun da 4214 meters quadrat che sa chatta en il medem territori. 
Panaduz: La revisiun parziala da la planisaziun locala da la vischnanca da Panaduz dals 11 da settember 2013 vegn approvada. 
La revisiun cumpiglia ina revisiun parziala da la lescha da construcziun sco er in plan general da furmaziun 1 :1000 " Hamilton ". 
Küblis: La revisiun parziala da la planisaziun locala, concludida da la vischnanca da Küblis ils 14 da zercladur 2013, vegn approvada. 
Quella cumpiglia in plan da zonas e plan general da furmaziun 1 :1000 " Trog, parcella nr. 150 " sco er la midada d' ina surfatscha da circa 562 meters quadrat da la zona d' agricultura a la zona d' abitar 2. 
Ruschein: La revisiun parziala da la planisaziun locala, concludida da la vischnanca da Ruschein ils 23 d' avrigl 2013, vegn approvada. 
Tras la planisaziun d' utilisaziun vegn transferida ina part da la parcella nr. 215 da la zona per edifizis e per stabiliments publics a la zona dal center dal vitg. 
Plinavant vegnan fixads cunfins dal guaud statics en la fracziun Tischinas. 
Andeer: Per restaurar totalmain la baselgia evangelica e per transfurmar il santeri ad Andeer vegn garantida ina contribuziun chantunala da maximalmain 210'356 francs en il sectur da la tgira da monuments. 
Ina restauraziun totala da la baselgia è urgentamain necessaria. 
Tranter auter hai sfessas en la miraglia verticala ed en il sectur dal chor, quai ch' è in indizi per moviments en il fundament. 
Projects da vias 
Ultra da quai ha la regenza approvà 162'000 francs per lavurs da construcziun sin il suandant traject: 
- via naziunala Partenz: planisaziun e projectaziun da la construcziun sut tschiel avert / centrala Dalvazza, sviament da Küblis 
Communicaziun da la regenza dals 14 da november 2013
La regenza grischuna è sa fatschentada cun novaziuns da la pestga ed ha concedì contribuziuns chantunalas a differentas occurrenzas culturalas. 
Ultra da quai ha la regenza tschernì il nov substitut da l' emprim procuratur public. 
Intginas novaziuns tar la pestga 
En la sessiun d' avust 2013 ha il cussegl grond dal Grischun concludì ina revisiun parziala da la lescha chantunala da pestga, cun la quala vegnan realisadas pliras novaziuns modernas ch' èn necessarias en il sectur da la pestga. 
Sa basond sin quai ha la regenza adattà las prescripziuns da pestga che entran en vigur ensemen cun la nova lescha. 
Las disposiziuns pertutgan en spezial il scumond d' entrar guatond en las auas, la protecziun da las litschalas, il dumber dals peschs ch' ins dastga pigliar per di e la pestga cun bartga. 
Scumond d' entrar guatond en las auas: Cun la revisiun parziala da la lescha da pestga è vegnì abolì il scumond general d' entrar guatond en las auas dal chantun. 
Per proteger il cuaditsch da peschs e la gnivaziun d' utschels po la regenza restrenscher localmain e temporarmain il dretg d' entrar guatond en il letg dal flum per pestgar. 
Per proteger las spezias da peschs pitschens che fregan la primavaira vegni perquai scumandà d' entrar guatond en las auas avant il 1. da zercladur. 
Ultra da quai sto vegnir dada in' attenziun speziala a la protecziun da la litschala che frega medemamain la primavaira. 
Per l' En en Engiadin' ota vala perquai vinavant in scumond general d' entrar guatond en l' aua. 
Sin fundament d' ina cunvegna tranter ils chantuns Grischun e Son Gagl sto vegnir observà il scumond da guatar er al cunfin dal Rain alpin. 
La finala vala er in scumond general d' entrar guatond en il Lej Gravatscha per betg disturbar ils utschels da l' aua che cuan là. 
Protecziun da las litschalas: Per proteger la populaziun da las litschalas en Engiadin' ota vegn augmentada la mesira dals peschs ch' ins po pigliar per 2 centimeters a da nov 30 centimeters. 
En Engiadina bassa èsi scumandà da pigliar litschalas. 
Il dumber da litschalas en Engiadina bassa sto vegnir sustegnì cun correcziuns dals auals. 
Il moratori da pestga – per entant limità a 3 onns – garantescha ch' i na vegnan betg retratgs da l' En peschs adolescents. 
Dumber dals peschs ch' ins dastga pigliar per di: Per augmentar l' attractivitad da la pestga vegn auzada la limita dal dumber dals peschs ch' ins dastga pigliar per di en las auas stagnantas ( vul dir en ils lais) da 6 a 10 peschs. 
Pestga cun bartga: Sin il Lago d' Isola a San Bernardino è permessa da nov la pestga cun bartga. 
La permissiun vegn dada sin dumonda da la vischnanca da Mesauc e da las uniuns regiunalas da pestga. 
Claudio Riedi è il nov substitut da l' emprim procuratur public 
Per il 1. da schaner 2014 vegn Claudio Riedi da Domat che ha 46 onns a cumenzar la plazza sco substitut da l' emprim procuratur public. 
El remplazza Corsin Capaul che va en la bain meritada pensiun suenter ses engaschament da 35 onns sco inquisitur, procuratur per giuvenils e procuratur public en la procura publica dal Grischun. 
Suenter il studi da giurisprudenza a l' universitad da Turitg ha Riedi fatg la patenta d' advocat l' onn 1995. 
Dapi il matg 1994 lavura el sco inquisitur tar la procura publica dal Grischun e dapi il 1. da schaner 2011 sco procuratur public directiv da la partiziun I a Cuira. 
Dapi il cumenzament da l' onn 2011 è el ultra da quai il manader dal post da medias da la procura publica. 
Approvà ils documents da fundaziun per l' Ovra electrica Tschar SA 
La regenza grischuna ha approvà ils documents da fundaziun per l' Ovra electrica Tschar SA e suttascrit il contract preliminar. 
Il zercladur da quest onn ha la regenza approvà in nov concessiunament anticipà da l' ovra electrica Tschar en Surselva. 
Planisadas èn l' engrondiment dals implants existents sco er la realisaziun d' in stgalim sura supplementar. 
Per realisar il project èn s' unidas la Axpo Hydro Surselva SA ( AHS) e las vischnancas concessiunaras da Sursaissa, da Breil e da Vuorz ad in consorzi da studi. 
Sco societad da construcziun e da manaschi vegn fundada ussa l' Ovra electrica Tschar SA. 
Il chantun metta a disposiziun in commember dal cussegl d' administraziun. 
La regenza refusa las novaziuns da l' ordinaziun davart Dublin III ed Eurodac 
La regenza grischuna prenda posiziun davart la realisaziun da l' ordinaziun davart Dublin III ed Eurodac ( ulteriurs svilups dal dretg acquistà tenor Dublin/Eurodac). 
En il rom da la cunvegna davart l' associaziun a la reglamentaziun da Dublin tranter la Svizra e la CE è la Svizra s' obligada da princip da surpigliar tut ils ulteriurs svilups dal dretg acquistà tenor Dublin/Eurodac. 
Las disposiziuns legalas actualas correspundan il pli savens gia a las novaziuns ch' èn vegnidas deliberadas sin plaun da la UE. 
Punctualmain pretenda la surpigliada da quests ulteriurs svilups da la reglamentaziun da Dublin/Eurodac l' adattaziun da la lescha federala davart las persunas estras e da la lescha d' asil. 
La regenza grischuna refusa cleramain las novas regulaziuns. Ellas avessan numnadamain per consequenza ch' i stuessan vegnir abolids u ch' i daventassan bler pli cumplitgads ils instruments ch' èn sa cumprovads en il sectur da las mesiras repressivas dal dretg da persunas estras. 
Ultra da quai profitan persunas estras che sa cumportan en moda renitenta u abusiva da la garanzia da la via giudiziala planisada, sco per exempel da la limitaziun da la durada maximala da l' arrest d' expulsiun en cas da proceduras tenor la reglamentaziun da Dublin. Plinavant vegn restrenschì en ina dimensiun che na dastga betg vegnir sutvalitada l' agir dals chantuns ch' èn incumbensads d' exequir spedidas. 
Da vischnancas e da regiuns 
Vaz e Churwalden: La revisiun parziala da la planisaziun locala che la vischnanca da Vaz ha concludì ils 25 da november 2012, sco er la revisiun totala da la planisaziun locala che la vischnanca da Churwalden ha concludì ils 27 da settember 2012 ed ils 2 d' october 2012 vegnan approvadas cun resalvas. 
Tras questas revisiuns vegnan stgaffidas las premissas da la planisaziun d' utilisaziun per amplifitgar ils indrizs d' ennavar en il territori da skis da Planeiras/Churwalden. 
Il territori ennavà planisà ha ina surfatscha totala da ca. 70 hectaras. 
San Murezzan: La revisiun totala da la lescha davart las taxas da cura e da sport e davart la promoziun dal turissem ( lescha da turissem), concludida da la vischnanca da San Murezzan ils 22 da settember 2013, vegn approvada. 
Falera: La revisiun da l' art. 7 da la lescha da taglia da la vischnanca da Falera dal 1. d' october 2013 vegn approvada. 
Küblis: La revisiun parziala da la planisaziun locala concernent il plan da zonas 1 :1000 " Chlus ", concludida da la vischnanca da Küblis ils 14 da zercladur 2013, vegn approvada. 
Razén: La revisiun parziala da la planisaziun locala, concludida da la vischnanca da Razén ils 23 da matg 2013, vegn approvada cun intginas ordinaziuns. 
La revisiun parziala cumpiglia il plan da zonas 1 :2000 " Parcadi PRV " sco er il plan general d' avertura 1 :2000 " Traffic, parcadi PRV ". 
Contribuziuns chantunalas ad occurrenzas culturalas 
Festival cultural Origen 2014: Al festival cultural Origen vegn concedida ina garanzia da deficit da maximalmain 200'000 francs per il program d' occurrenzas da l' onn 2014. 
Supplementarmain vegn deliberada ina garanzia da deficit da maximalmain 180 000 francs per la producziun dal teater musical " David " a Müstair pervia da sia originalitad istorica. 
Opera viva Sursaissa 2014: A l' uniun opera viva Sursaissa vegn concedida ina garanzia da deficit da maximalmain 100'000 francs per la preschentaziun da l' opera " Der Freischütz " da Carl Maria von Weber il fanadur/avust 2014. 
Festival da jazz San Murezzan 2014: A l' uniun festival da jazz San Murezzan vegn concedida ina garanzia da deficit da maximalmain 120'000 francs per il festival da l' onn 2014 ( fanadur/avust). 
Festa federala da jodladers 2014 a Tavau: La festa federala da jodladers 2014 a Tavau vegn sustegnida cun ina garanzia da deficit da maximalmain 250'000 francs. 
Projects da vias 
Ultra da quai ha la regenza approvà 2,025 milliuns francs per lavurs da construcziun sin ils suandants trajects: 
- A28 via naziunala e differentas vias chantunalas: equipament da manaschi e da segirezza ( EMS); furniziun d' indrizs tecnics e da servetschs SPS. 
Approvaziun da la concessiun per il conduct da transmissiun Lumnezia
La regenza grischuna ha approvà il project da concessiun " Conduct da transmissiun Lumnezia " da las Ovras electricas Zervreila SA. 
La regenza ha approvà cun tschertas cundiziuns las concessiuns che las vischnancas pertutgadas avevan dà a las Ovras electricas Zervreila SA per utilisar l' aua da la Lumnezia sura. 
En tschintg lieus da la Lumnezia sura duai l' aua dal Glogn vegnir tschiffada e manada tras galarias sutterranas en il lai d' accumulaziun existent a Zervreila. 
Cun l' aua tschiffada vegnan las Ovras electricas Zervreila SA a pudair producir en lur stabiliments existents 80 uras da gigawatt electricitad supplementara per onn. 
Avant l' approvaziun da la concessiun èn vegnids fatgs scleriments voluminus. 
Sin basa dals giudicaments e da las expertisas da las autoritads spezialisadas da la confederaziun e dal chantun è la regenza vegnida a la conclusiun ch' il project observia las disposiziuns legalas e che las consequenzas per la natira e la cuntrada sajan acceptablas. 
Il project da concessiun " Conduct da transmissiun Lumnezia " è ina contribuziun essenziala a l' extensiun da l' utilisaziun da la forza idraulica e correspunda uschia tant a la strategia d' energia 2050 da la confederaziun sco er a la politica d' energia dal chantun Grischun. 
La nova broschura davart la refurma dal turissem grischun 2006 – 2013 è cumparida
Il project da refurma dal turissem ch' è vegnì lantschà l' onn 2006 e che sa cloma " Structuras cumpetitivas e repartiziun da las incumbensas en il turissem grischun " terminescha la fin da l' onn 2013. 
Sin la fin da la refurma dal turissem ha l' uffizi per economia e turissem dal Grischun publitgà ina broschura d' infurmaziun. 
Quella tracta la refurma a partir da l' onn 2006 fin l' onn 2013. 
Ella illustrescha ils aspects centrals dal project cumplessiv e dat ina survista generala da las novas structuras da destinaziun e da las sfidas che ston vegnir schliadas sco er ina perspectiva sin ils onns proxims. 
Dapi il cumenzament dal project da refurma " Structuras cumpetitivas e repartiziun da las incumbensas en il turissem grischun " l' onn 2006 èsi capità bler en il turissem grischun. 
La finamira da la refurma è stada quella d' amplifitgar la cumpetitivitad dal turissem tras novas structuras e tras la repartiziun correspundenta da las incumbensas. 
Mesiras accumpagnantas han cumplettà il project en blers reguards. 
En ina broschura d' infurmaziun finala vegni mussà tge che la refurma ha cuntanschì durant ils ultims 8 onns. 
La broschura dat ina survista davart la furmaziun da las destinaziuns en las singulas valladas dal chantun sco er davart las mesiras accumpagnantas. 
La broschura cumpiglia 52 paginas e vegn repartida als circuls politics ed economics turisticamain interessads sco er a tut las organisaziuns turisticas en il chantun Grischun. 
La refurma cumplessiva dal turissem ha pudì vegnir realisada cun success durant ils ultims onns er perquai che tut ils partenaris participads al project han lavurà cuminaivlamain per dumagnar las sfidas. 
Realisà cun success la refurma da las structuras 
En connex cun la refurma dal turissem èn vegnidas schliadas en il chantun las structuras ch' eran sa furmadas durant onns ed ins ha chattà novas furmas per collavurar e per repartir las incumbensas. 
Il turissem grischun è oz bler pli cumpetitiv – e las incumbensas tranter ils singuls acturs èn repartidas en moda bler pli clera. 
Da las 92 organisaziuns turisticas da quella giada ch' eran per il pli localas èn resultadas 4 organisaziuns per la gestiun da destinaziuns ( OGD) e pliras organisaziuns turisticas regiunalas ( OTReg). 
La bilantscha da la refurma da las structuras per il turissem grischun ch' il chantun ha obtegnì ensemen cun tut ils acturs impurtants da la branscha durant ils onns 2006 fin 2013, è positiva: In aut grad da professiunalisaziun è vegnì cuntanschì areguard la direcziun da las destinaziuns, areguard lur commerzialisaziun ed areguard la concepziun da lur purschidas. 
La nova regulaziun da la finanziaziun dal turissem n' ha betg pudì vegnir realisada, perquai che la lescha chantunala davart il turissem è vegnida refusada a l' urna. 
Las novas structuras da destinaziun ston pia vegnir finanziadas vinavant cun agid da leschas communalas davart il turissem. 
Las vischnancas ston ussa chattar atgnas soluziuns per garantir la coordinaziun da las incumbensas e la finanziaziun dal turissem en lur destinaziuns. 
Las premissas per dapli cumpetitivitad èn vegnidas meglieradas 
L' universitad da Berna, sco instanza independenta che vegn d' ordaifer, ha analisà la refurma dal turissem grischun ed ha giuditgà il concept, il process ed il resultat. 
Ultra da quai ha l' universitad da Son Gagl ( HSG) examinà ils potenzials internaziunals per il turissem grischun. 
Ussa hai num da sviluppar vinavant il turissem dal Grischun. 
Il nov program da cooperaziun en il turissem grischun 2014 – 2021 che vegn tractà dal cussegl grond en la sessiun da december 2013 prevesa in stausch d' innovaziuns ( /RM/medias/communicaziuns/MMStaka/2013/Seiten/2013103102.aspx). 
La broschura po vegnir retratga gratuitamain 
La broschura sco er auters documents da basa pon vegnir chargiads giu da l' internet sut 
Communicaziun da la regenza dals 20 da november 2013
La regenza grischuna ha dà l' incumbensa da far in concept per elavurar meds d' instrucziun en ils idioms rumantschs. 
Plinavant è ella sa fatschentada cun las elecziuns cirquitalas 2014. 
Incumbensa per in concept general da meds d' instrucziun en ils idioms 
La scola auta da pedagogia dal Grischun ( SAPGR) vegn incumbensada da la regenza d' elavurar in concept cumplessiv per metter a disposiziun meds d' instrucziun en ils idioms sursilvan, sutsilvan, puter e vallader. 
Cun questa incumbensa renconuscha la regenza ch' igl exista in grond basegn da cumpensar ils meds d' instrucziun en ils idioms. 
Quai han communitgà l' ultim temp adina puspè er differentas organisaziuns e divers exponents da la Rumantschia envers la regenza ed envers il departament d' educaziun, cultura e protecziun da l' ambient ( DECA). 
La decisiun da la regenza sa basa sin la nova lescha da scola che na fixescha betg la precedenza absoluta dal rumantsch grischun tar ils meds d' instrucziun. 
Il concept da la SAPGR duai vegnir elavurà ensemen cun las differentas gruppas autorisadas ed esser avant maun fin la fin da matg 2014. 
Immediatamain – sin conclus da la regenza – vegn cumenzada la lavur da concept per in med d' instrucziun per emprender a leger ed a scriver per l' emprima classa en ils idioms puter, vallader e sutsilvan. 
Pia vegn prendì per mauns concretamain in emprim basegn impurtant. 
Ultra da quai èn ils curs introductivs per emprender a leger ed a scriver tradiziunalmain meds d' instrucziun autonoms, entant ch' ils meds d' instrucziun per las proximas classas ( segunda fin 9avla classa) suondan da preferenza in concept cuminaivel. 
Ils meds d' instrucziun per emprender a scriver ed a leger per l' Engiadina e per la Sutselva vegnan sviluppads sut la direcziun da la SAPGR. 
Igl è previsa ina soluziun uschè unitara sco pussaivel per las trais linguas. 
La versiun finala dal med d' instrucziun duai star a disposiziun per l' onn da scola 2016/17. 
Determinà ils circuls cun elecziuns d' autoritads 
Tschintg circuls dal chantun Grischun vegnan anc ad eleger autoritads cirquitalas ils 18 da matg 2014. 
Quai èn ils circuls che han anc incumbensas communalas delegadas durant la realisaziun da la refurma dal territori dal Grischun e che servan sco purtaders da la collavuraziun intercommunala. 
La regenza ha mess en vigur la revisiun parziala da la constituziun chantunala ( CC) dals 13 da matg 2012 concernent la disposiziun correspundenta en l' art. 108 al. 
1 per il 1. da mars 2014. 
Tenor quella vala il suandant: " Ils circuls che adempleschan las incumbensas delegadas da las vischnancas existan vinavant, e quai fin dus onns suenter che la divisiun dal chantun en regiuns sco corporaziuns dal dretg public chantunal è entrada en vigur. 
" L' entrada en vigur da la divisiun dal chantun en regiuns è previsa per il 1. da schaner 2015. 
La perioda d' uffizi da las autoritads cirquitalas che n' ageschan betg sco purtadras d' incumbensas intercommunalas, sa prolunghescha fin a quel termin sin fundament da la disposiziun constituziunala messa en vigur. 
Ils 18 da matg 2014 ston vegnir organisadas elecziuns da renovaziun ( presidenta u president cirquital e substituta u substitut) en ils circuls da la Tumleastga, da Mesauc, da l' Engiadin' ota, da Schons e dal Surses, nun ch' ils ciruls hajan delegà tut las incumbensas per il 1. da mars 2014. 
Ils circuls ston infurmar la regenza fin ils 28 da favrer 2014 davart in' eventuala delegaziun da las incumbensas. 
Las tractativas areguard la legislaziun executiva davart la refurma dal territori èn previsas en la sessiun d' avrigl 2014 dal cussegl grond. 
Il post da cumpetenza per in turissem che s' accorda cun la natira e cun la cultura vegn manà vinavant 
Il post spezialisà per turissem e svilup persistent a Vargistagn è vegnì incumbensà da la regenza da manar vinavant ils onns 2014 e 2015 il post da cumpetenza grischun per il turissem che s' accorda cun la natira e cun la cultura. 
Per quest intent vegn approvà in import maximal da 240'000 francs ( mintgamai per la mesadad a quint da la confederaziun e dal chantun). 
Resalvada resta la concessiun dal credit tras il cussegl grond. 
Per il temp a partir da l' onn 2016 duai vegnir elavurada ina basa da finanziaziun solida per ch' il post da cumpetenza possia cuntinuar en moda independenta. 
Il post da cumpetenza a Vargistagn po guardar enavos sin in' activitad prosperaivla ils ultims 6 onns. 
In rapport da l' universitad da Berna davart la refurma dal turissem grischun 2006 fin 2013 constatescha tranter auter che – cun stgaffir il post da cumpetenza en il rom da la refurma dal turissem – saja vegnì chattà ina buna soluziun per trair a niz er il potenzial da las regiuns ruralas e per resguardar il turissem che s' accorda cun la natira e cun la cultura. 
Il post da cumpetenza haja realisà l' incumbensa cun bravura ed en moda innovativa, uschia ch' el haja cuntanschì resultats remartgabels ( tranter auter il first level support, la dieta da rait, il manual " Tourismus – ganz natürlich! "). 
Nova cunvegna da prestaziun cun il forum economic dal Grischun 
Per ils onns 2014 fin 2016 ha la regenza approvà ina nova cunvegna da prestaziun cun il forum economic dal Grischun. 
Sa basond sin quella vegn garantida al forum economic dal Grischun per ils onns 2014 fin 2016 ina contribuziun chantunala da totalmain 360'000 francs, pia da 120 000 francs per onn. 
Il forum economic dal Grischun sa chapescha sco lavuratori da reflexiun grischun. 
Il forum sco tal emprova da distinguer e da descriver sfidas en il Grischun sco er d' identifitgar eventualas reacziuns da la politica per il svilup da l' economia locala dal Grischun. 
Durant la perioda da l' onn 2011 fin 2013 che l' ultima cunvegna da prestaziun era en vigur ha il forum economic dal Grischun mess accents prezius en dumondas da la politica economica. 
Sco tema central per l' onn 2014 è previsa l' elavuraziun da strategias per lieus da turissem grischuns. 
&quot;Cool and clean&quot; vegn francà en il Grischun
Dapi il 1. d' october 2013 lavura Andrea Niklaus en il Grischun sco ambassadura chantunala per il program da prevenziun en il sport " cool and clean ". 
La finamira da l' ambassadura è quella da motivar uniuns e federaziuns da sport da sa participar a " cool and clean ". 
Ultra da quai sa drizza ella ad organisaturas ed organisaturs d' occurrenzas da sport ed a gestiunarias e gestiunaris da stabiliments da sport. 
Ils messadis centrals dal program duain vegnir rendids enconuschents en il sport grischun. 
" cool and clean " è il program da prevenziun en il sport svizzer che s' engascha per in sport correct e net. 
Il messadi da " cool and clean " sa basa sin tschintg empermischuns ( uschenumnads commitments), a las qualas las participantas ed ils participants s' obligheschan. 
" Cool " vul dir: ' Jau vi cuntanscher mias finamiras' e ' Jau ma deport correctamain'. 
" Clean " stat per ' Jau fatsch mias prestaziuns senza doping' e ' Jau renunziel a tubac ed a cannabis e sche jau baiv alcohol, fatsch jau quai cun responsabladad'. 
Vitiers vegn la tschintgavla empermischun che vegn fixada individualmain da las squadras. 
Tut las tschintg reglas da cumportament furman il rom per preschentaziuns, per lavuratoris e per il sustegn ch' il program porscha a las acturas ed als acturs da sport. 
L' ambassadura dal program Andrea Niklaus lavura ultra da quai tar grischun sport en la furmaziun dal cader da Giuventetgna e sport ( G+S). 
La cumbinaziun cun G+S pussibilitescha da profitar da sinergias en la tgira da contacts. 
Il medem mument pon las valurs da " cool and clean " vegnir colliadas en moda ideala cun G+S ed integradas en la scolaziun da manadras e da manaders da G+S. 
Differentas furmas da sustegn 
Dal program da prevenziun profiteschan actualmain pir 39 da var 700 uniuns da sport e differents champs en il chantun Grischun. 
Ussa duain s' annunziar dapli uniuns e federaziuns per gidar a purtar la filosofia da " cool and clean ". 
Sustegnidas vegnan ellas cun material didactic sco sets da gieus, videos e broschuras d' infurmaziun ch' èn adattadas per giuvenils sco er tras la cussegliaziun da l' ambassadura chantunala. 
Sch' ina uniun sa decida da sa participar, survegn ella divers meds auxiliars e documents per realisar las acziuns da prevenziun. 
Tgi che annunzia sia squadra u sia uniun ultra da quai per la concurrenza " Sport senza fim " po gudagnar in premi da fin 5000 francs. 
Occurrenzas da sport e stabiliments da sport senza fim 
Ultra da las manadras e dals manaders da sport en las uniuns ed en las federaziuns tutgan er organisaturas ed organisaturs d' occurrenzas da sport sco er gestiunarias e gestiunaris da stabiliments da sport tar la gruppa en mira dal program. 
Cun lur engaschament gidan ellas ed els a realisar occurrenzas e stabiliments senza fim ed ad observar las disposiziuns per la protecziun da la giuventetgna da l' alcohol e mussan ch' ellas ed els vulan in sport correct e net. 
Tar la realisaziun da las mesiras vegnan er ellas ed els sustegnids cun material d' infurmaziun e cun cussegliaziuns. 
Il program " cool and clean " vegn purtà da Swiss olympic, da l' uffizi federal da sport e da l' uffizi federal da sanadad publica e finanzià dal fond per la prevenziun dal tubachissem. 
Conclus davart fatschentas da vischnancas e da regiuns
En sia ultima sesida ha la regenza grischuna tractà diversas fatschentas communalas e regiunalas. 
Da vischnancas e da regiuns 
Flem: Per il project " Eveniment global Flem 2020: Patrimoni mundial da l' UNESCO ‹Arena tectonica Sardona› " vegn garantida a la vischnanca da Flem ina contribuziun da totalmain 380'000 francs en il rom da la nova politica regiunala ( NPR) ( mintgamai per la mesadad a quint da la confederaziun e dal chantun). 
Resalvada resta la concessiun dals credits necessaris tras il cussegl grond. 
Cun il project vegn prestada ina contribuziun per pudair percepir il patrimoni mundial da l' UNESCO " Arena tectonica Sardona " da la vart grischuna. Questa contribuziun duai gidar ad augmentar la creaziun da valurs turisticas en la destinaziun Flem Laax. 
Tar quest tema èn previs differents projects parzials. 
Sviluppadas vinavant vegnan er las premissas per in center da visita da l' UNESCO a Flem. 
Val Müstair: Il project " Protecziun cunter bovas al campadi da Sta. Maria " che l' uffizi da guaud e privels da la natira ha inoltrà per incumbensa da la vischnanca da Val Müstair vegn approvà. 
I vegn garantida ina contribuziun da maximalmain 225'000 francs. 
Il project ha la finamira da reducir il privel da bovas tar il campadi ed a medem temp da betg pegiurar la situaziun da privel per il territori abità da Sta. Maria e per la via da l' Umbrail. 
I vegnan construids dus rempars d' ina autezza da 3,5 m e d' ina lunghezza totala da 150 m. 
Contribuziuns chantunalas a differentas instituziuns 
Crusch cotschna svizra: En il rom da sias pussaivladads finanzialas sustegna il chantun Grischun agids da svilup ed agids en cas da catastrofas a l' exteriur. 
A la Crusch cotschna svizra vegnan pajads 20'000 francs a favur dal project " Agid d' urgenza per las victimas dal taifun Haiyan sin las Filippinas ". 
Uniun " Lieu d' aventura Bernina ": Per il project " Lieu d' aventura Bernina Glaciers " vegn garantida a l' uniun " Lieu d' aventura Bernina " ina contribuziun da totalmain 300'000 francs en il rom da la nova politica regiunala ( NPR) ( mintgamai per la mesadad a quint da la confederaziun e dal chantun). 
Resalvada resta la concessiun dals credits necessaris tras il cussegl grond. 
L' uniun collia divers purtaders da prestaziuns en il territori tranter Morteratsch ( Puntraschigna) e Cavaglia ( Puschlav) e furma l' interfatscha per in barat d' infurmaziuns e d' experientschas tranter las commembras ed ils commembers. 
Il project promova d' ina vart la collavuraziun surregiunala tranter l' Engiadin' ota ed il Puschlav e creescha da l' autra vart las premissas organisatoricas e tematicas tar il tema " glatschers " per augmentar la valur d' ina cuntrada natirala intacta. 
Clera repartiziun da las incumbensas en las novas leschas davart la protecziun da la populaziun e davart la protecziun civila
La regenza ha dà en consultaziun ils sbozs per relaschar ina lescha davart la protecziun da la populaziun en il chantun Grischun e per relaschar ina lescha davart la protecziun civila dal chantun Grischun. 
Las duas leschas duain substituir la lescha vertenta davart l' agid en cas da catastrofas. 
Actualmain vegnan regladas tant la protecziun da la populaziun sco er la protecziun civila en la lescha davart l' agid en cas da catastrofas dals 4 da zercladur 1989. 
La protecziun da la populaziun ha l' intent da proteger la populaziun e sias basas da viver en situaziuns spezialas ed extraordinarias. 
En cas d' in eveniment duai ella gidar a limitar ils donns e suenter in eveniment duai ella gidar a dumagnar ils donns. 
L' incumbensa da la protecziun civila, sco ina da las organisaziuns partenarias da la protecziun da la populaziun, è en spezial quella da sustegnair en situaziuns extraordinarias ils partenaris da la protecziun da la populaziun e da gidar a reparar donns elementars. 
Las differentas regulaziuns da la protecziun da la populaziun e da la protecziun civila premettan ch' ils dus secturs vegnian reglads en il futur en dus relaschs separads, numnadamain en ina lescha davart la protecziun da la populaziun ed en ina lescha davart la protecziun civila. 
Relasch d' ina lescha davart la protecziun da la populaziun en il chantun Grischun 
La protecziun da la populaziun è da princip ina incumbensa chantunala. 
Il dretg chantunal vertent ( lescha davart l' agid en cas da catastrofas) è mo ina reglamentaziun rudimentara da la protecziun da la populaziun. 
Las incumbensas da las vischnancas e dal chantun vegnan descrittas mo generalmain en la lescha. 
I vegn distinguì tgi che obtegna en tge fasa d' in eveniment tge incumbensa. 
Quai duai vegnir midà en la nova lescha. 
Per quest intent vegni proponì da reglar cleramain las incumbensas da las vischnancas e dal chantun en la prevenziun per situaziuns spezialas ed extraordinarias sco er per dar dumogn a situaziuns spezialas ed extraordinarias. 
Relasch d' ina lescha davart la protecziun civila dal chantun Grischun 
La protecziun civila è reglada essenzialmain en la lescha federala dals 4 d' october 2002 davart la protecziun da la populaziun e la protecziun civila. 
La lescha federala surdat differentas incumbensas als chantuns. 
La realisaziun da questas incumbensas è reglada actualmain en la lescha davart l' agid en cas da catastrofas dals 4 da zercladur 1989. 
Il sboz ch' è vegnì dà en consultaziun per ina lescha davart la protecziun civila dal chantun Grischun regla en moda cumplessiva la realisaziun da las incumbensas ch' èn vegnidas delegadas al chantun tras la confederaziun. 
Medemamain vegn reglada detagliadamain en la nova lescha la repartiziun da las incumbensas tranter il chantun e las vischnancas en situaziuns spezialas ed extraordinarias, ch' era definida enfin ussa mo en moda summarica. 
En ils fonds communals da contribuziuns substitutivas sa chattan tut en tut dapli meds finanzials che quels ch' i dovra per finanziar la construcziun da las plazzas protegidas che mancan. 
En il chantun Grischun mancan var 7000 plazzas protegidas. 
Per eliminar il deficit da plazzas protegidas exista in basegn d' investiziun da circa 14 milliuns francs. 
Las contribuziuns substitutivas cumprovadas da las vischnancas importavan la fin da l' onn 2012 radund 22,9 milliuns francs. 
Ils meds finanzials cuntegnids en ils fonds communals da contribuziuns substitutivas, che na vegnan betg duvrads da la vischnanca respectiva per finanziar la construcziun da las plazzas protegidas che mancan, duain vegnir transferids en il fond chantunal da contribuziuns substitutivas. 
Quest fond vegn duvrà per cofinanziar plazzas protegidas en vischnancas cun in deficit en quest sectur sco er per ulteriuras mesiras da la protecziun civila, sco per exempel l' instrucziun da las persunas ch' èn obligadas da far servetsch da protecziun civila. 
Resultats da la votaziun dal pievel dals 24 da november 2013 sin www.gr.ch
Ils resultats da la votaziun dal pievel dad oz en il chantun Grischun pon ins consultar en l' internet sin /RM/publicaziuns/elecziunsevotaziuns/resultas/Seiten/2013_11_24_Resultat.aspx ( documents da *.pdf e da *.txt da mintga project da votaziun cun la pussaivladad d' als chargiar giu). 
La gulivaziun da finanzas grischuna davant il cussegl grond
La cumissiun dal cussegl grond ha deliberà la missiva da la regenza tar la refurma da la gulivaziun da finanzas per mauns da la sessiun da december 2013 dal cussegl grond. 
La cumissiun per politica da stadi e strategia dal cussegl grond ha predeliberà la missiva da la regenza tar la refurma da la gulivaziun da finanzas ( refurma da la GF) en preschientscha da la cussegliera guvernativa Barbara Janom Steiner, sco scheffa dal departament da finanzas e vischnancas, ed en preschientscha da represchentantas e represchentants da l' administraziun. La cumissiun ha salvà pliras sesidas d' in di e deliberà la missiva per mauns dal cussegl grond. 
Il cussegl grond vegn a tractar questa fatschenta en la sessiun da december 2013. 
La gulivaziun da finanzas intrachantunala actuala ha grevas mancanzas e sto vegnir revedida. 
La refurma da la gulivaziun da finanzas duai cunzunt rinforzar las vischnancas. 
Ella procura per ina gulivaziun da finanzas gista ed effizienta tranter las vischnancas e mitigescha grevezzas spezialas ch' èn d' attribuir a las structuras. 
Ultra da quai duai vegnir simplifitgada la finanziaziun da las incumbensas publicas dal chantun e da las vischnancas ed ella duai vegnir realisada en concordanza cun las cumpetenzas. 
Cun la refurma da la GF duai vegnir introducida ina gulivaziun da las resursas e da las grevezzas dal tuttafatg nova. 
La refurma da la GF resguarda l' interess general ed ha clers avantatgs envers il sistem vertent che ha in concept da basa che datescha da l' onn 1958. 
La cumissiun predeliberanta è dal medem avis sco la regenza, tenor il qual igl exista in basegn d' agir grond ed urgent. 
En quest senn èsi stà incontestà d' entrar en la fatschenta. 
En la tractativa detagliada accepta la cumissiun da princip e per gronda part las propostas da la regenza. 
Opiniuns e propostas divergentas hai dà principalmain tar la gulivaziun da las resursas, tar la quala las vischnancas turisticas duajan vegnir resguardadas pli fitg; tar la gulivaziun da las grevezzas socialas, nua che l' agid chantunal a las vischnancas duai cumenzar pli baud; tar la fixaziun da l' import da las pauschalas per la scola regulara che van a favur da la scolina, da la scola primara e da las scolas secundaras e realas, pauschalas che duajan – tenor l' avis unanim da la cumissiun – esser pli autas che quellas da la missiva. 
Per ina proposta da la minoritad da la cumissiun ha ultra da quai procurà er il sectur da la finanziaziun da las scolas medias. 
Tenor l' avis da la cumissiun duai il chantun ultra da quai avair vinavant la pussaivladad da sustegnair projects innovativs sut tschertas cundiziuns en ils secturs tractament da l' aua persa e protecziun da l' ambient. 
Il project che sto vegnir tractà durant la sessiun da december 2013 cumpiglia la revisiun totala da la lescha davart la gulivaziun da finanzas e las revisiuns parzialas da 20 leschas e da 3 ordinaziuns. 
La regenza refusa ils instruments per realisar la nova lescha davart la planisaziun dal territori
Il cussegl federal ha dà en consultaziun la fin d' avust 2013 ils instruments per realisar la nova lescha federala davart la planisaziun dal territori ( ordinaziun; directivas tecnicas per las zonas da construcziun; cumplettaziun dal mussavia per la planisaziun directiva). 
La regenza refusa ils instruments da realisaziun en concordanza cun la conferenza svizra dals directurs da construcziun, da planisaziun e da protecziun da l' ambient ( CCPA). 
Il mars da quest onn ha il pievel acceptà ina midada da la lescha federala davart la planisaziun dal territori. 
Questa midada ha l' intenziun da franar l' extensiun dals abitadis en la cuntrada e da guidar il svilup da l' abitadi pli fitg vers l' intern. 
Ils instruments ch' èn vegnids elavurads en il fratemp dal cussegl federal per realisar la midada menziunada da la lescha federala na cuntentan betg, ord vista da la regenza. 
La critica principala è l' inobservanza dal sistem federalistic en la planisaziun dal territori: La confederaziun prescriva per tut ils chantuns ina metoda unitara che duai servir a calcular la grondezza admissibla da las zonas da construcziun. 
Tenor la constituziun federala èn ils chantuns però per gronda part autonoms en la planisaziun dal territori. 
Per la regenza èsi evident che per in chantun sco il Grischun cun per gronda part structuras pitschnas e cun blers spazis da structuras deblas na dastgian betg vegnir decleradas per impegnativas las medemas tariffas da calculaziun sco per ils chantuns da la Bassa cun bleras citads. 
La metoda ch' è previsa en il project per eruir il basegn futur da zonas da construcziun è memia tecnocratica e memia centralistica. 
Ella na resguarda betg suffizientamain las differentas relaziuns chantunalas. 
Quai sa mussa cunzunt en ils suandants secturs: 
Enzonaziuns en lieus centrals cun potenzial da svilup sco per exempel la Val dal Rain grischuna fissan mo pli pussaivlas, sche l' enzonaziun vegniss cumpensada cun la dezonaziun d' ina surfatscha destinada per zonas da construcziun da medema grondezza insanua en ina cuntrada rurala. 
Questa cumbinaziun da spazis dinamics cun spazis main dinamics chaschuna in dischavantatg da concurrenza per ils spazis da gronda creschientscha en il chantun. 
Sco basa per la cumparegliabladad svizra da la grondezza da las zonas da construcziun prevesa la confederaziun tips da vischnancas che vegnan definids da la statistica. Quai èn tips da vischnancas che n' èn oriundamain betg vegnids sviluppads per fixar il basegn da zonas da construcziun e che produceschan uschia resultats sfalsifitgads. 
L' influenza da las abitaziuns secundaras existentas sin il consum da surfatscha per abitant na vegn pia strusch resguardada. 
Il princip da la proporziunalitad n' è betg vegnì resguardà en il project. 
Las dezonaziuns da zonas da construcziun pli pitschnas en ils vitgs dals spazis cun structuras deblas chaschunan gronds custs, n' effectueschan dentant nagina plivalur dal spazi, perquai che en quests territoris na poi strusch vegnir quintà cun svilups considerabels er en l' avegnir. 
Il cuntrari: Las dezonaziuns blocheschan schizunt las paucas speranzas da svilup che restan anc. 
Ils instruments da realisaziun èn pia marcads fermamain d' ina disfidanza da la confederaziun envers ils chantuns, quai che sa manifestescha en numerusas obligaziuns birocraticas per ils chantuns da communitgar e da documentar. 
Tut en tut è la regenza dischillusiunada dals instruments da realisaziun. 
Sin fundament da la metoda proponida per calcular la grondezza admissibla da las zonas da construcziun ed en spezial pervia da la cumbinaziun previsa dals spazis dinamics e dals spazis main dinamics han els per finir il medem resultat sco l' iniziativa per la cuntrada cun ses moratori d' enzonaziuns da 20 onns. 
Per impedir quest moratori avevan la CCPA e quasi tut ils chantuns, inclusiv il Grischun, sustegnì da ses temp la revisiun da la lescha davart la planisaziun dal territori sco menda main ferma che l' iniziativa per la cuntrada. 
En spezial il Grischun aveva adina exprimì l' aspectativa – er envers la confederaziun – ch' ils instruments da realisaziun vegnissan concepids en ina moda supportabla per las regiuns da muntogna ed en accordanza cun ina repartiziun da las incumbensas en la planisaziun dal territori che fiss confurma a la constituziun. 
Questa aspectativa n' è deplorablamain betg vegnida ademplida cun il project qua avant maun, uschia che la regenza pretenda ch' el vegnia repassà cumplettamain. 
Da la posiziun da la conferenza svizra dals directurs da construcziun, da planisaziun e da protecziun da l' ambient, la quala la regenza sustegna, pon ins prender invista sut http://www.bpuk.ch. 
Model directiv concernent il provediment da la sanadad en il chantun Grischun
Il departament da giustia, segirezza e sanadad ha fixà sias ideas en in model directiv che descriva, co che las structuras dal provediment da la sanadad da noss chantun ston vegnir concepidas per ch' il Grischun disponia er en l' avegnir d' in sistem da sanadad che resguarda tut las regiuns e ch' è economicamain supportabel. 
Il provediment cun ospitals regiunals duai vegnir mantegnì 
En il model directiv concernent il provediment da la sanadad en il chantun Grischun qua avant maun parta il departament da giustia, segirezza e sanadad dal fatg, ch' il sistem da provediment actual cun ospitals regiunals vegnia mantegnì er en l' avegnir pervia da las relaziuns topograficas dal Grischun. 
Il departament da giustia, segirezza e sanadad spetga che l' ospital chantunal dal Grischun sustegnia ils ospitals regiunals – sin basa d' ina collavuraziun colleghiala – tar l' adempliment da lur incaricas da prestaziun. 
Ils ospitals regiunals da lur vart duessan sa stentar che las pazientas ed ils pazients dal Grischun sa laschian tractar cun preferenza – malgrà la libra tscherna da l' ospital – en l' ospital chantunal dal Grischun ed en las clinicas privatas en il Grischun. 
Cunvegnas da cooperaziun cun l' ospital chantunal dal Grischun stuessan vegnir fatgas dals ospitals regiunals en l' interess da rinforzar il Grischun sco plazza d' ospitals, premess che quel saja en cas da satisfar als basegns dals ospitals regiunals. 
Mo in Grischun cun ina ferma plazza d' ospitals è en cas da garantir a la populaziun sco er als giasts da vacanzas er en l' avegnir in vast provediment medicinal che correspunda al progress medicinal. 
Ils ospitals regiunals, las chasas da persunas attempadas e da tgira ed ils servetschs da spitex duain s' unir a centers da sanadad 
Per ch' ils ospitals regiunals, las chasas da persunas attempadas e da tgira ed ils servetschs da la spitex possian tegnair quint er en il futur da las pretensiuns economicas e qualitativas che creschan ad in crescher, postulescha il departament da giustia, segirezza e sanadad en il model directiv d' ina vart la creaziun da regiuns da sanadad congruentas per ils secturs dals ospitals, da las chasas da persunas attempadas e da tgira sco er dals servetschs da la spitex e da l' autra vart l' adempliment da tut las prestaziuns medicinalas e da tgira en la regiun da sanadad respectiva tras in center da sanadad che cumpiglia tut ils furniturs da prestaziuns instituziunals. 
Pertge è in provediment medicinal da basa impurtant en tut las regiuns dal chantun? 
La garanzia dal provediment medicinal da basa en tut il Grischun è ina premissa generala centrala per che l' urbanisaziun decentrala en il chantun Grischun possia vegnir mantegnida. 
Senza provediment medicinal da basa en l' entir chantun na po l' urbanisaziun decentrala dal Grischun betg vegnir mantegnida. 
Er il turissem sco sectur economic il pli impurtant dal Grischun premetta in provediment da la sanadad segir en tut las regiuns dal chantun. 
Il model directiv resguarda perquai zunt fitg la garanzia dal provediment medical ambulant. 
Qua èsi chaussa da las vischnancas da sviluppar soluziuns innovativas en cooperaziun cun lur ospitals regiunals. En quest connex sustegna il chantun las vischnancas cun differentas mesiras. 
A tgi sa drizza il model directiv? 
Il " Model directiv concernent il provediment da la sanadad en il chantun Grischun " qua avant maun sa drizza a tut las commembras ed a tut ils commembers d' autoritads che sa fatschentan cun dumondas dals fatgs da sanadad sco er a tut las burgaisas ed a tut ils burgais che han in interess vi da dumondas dals fatgs da sanadad. 
Cun ina vasta derasaziun da quest document vul il departament da giustia, segirezza e sanadad d' ina vart mussar a la publicitad interessada sias ideas davart las structuras che stuessan vegnir prendidas en mira a vista mesauna per il provediment da la sanadad dal Grischun e da l' autra vart lantschar ina vasta discussiun en chaussa en las regiuns, en il cas ideal natiralmain er iniziar pass activs en direcziun d' ina creaziun da centers da sanadad – nun che quai saja gia capità u gia en planisaziun – sco er promover ina cooperaziun pli stretga tranter ils ospitals en il chantun.   
Tge structuras prenda il departament en mira per il provediment da la sanadad en il chantun? 
Cuntinuaziun dal provediment cun ospitals regiunals 
Divisiun identica dal chantun per tut ils secturs dal provediment da la sanadad 
Adempliment da tut las prestaziuns tras in purschider per regiun 
Tge mesiras prevesa il departament per cuntanscher las structuras prendidas en mira dal provediment da la sanadad? 
Indemnisaziun adequata da las prestaziuns d' utilitad publica dals ospitals 
Furmaziun da regiuns da provediment da la sanadad 
Attribuziun da las incumbensas a las regiuns da provediment da la sanadad 
Creaziun d' impuls per furmar in unic purtader per regiun da provediment da la sanadad 
Garanzia dal provediment medical ambulant 
La regenza concluda ina strategia da proprietari per la Repower SA
Cun la strategia da proprietari per la Repower SA ha la regenza – ord vista dal chantun Grischun sco in dals acziunaris principals – deliberà finamiras individualas da proprietari per ils onns 2014 fin 2017. 
La regenza vul stgaffir premissas optimalas per che la Repower SA possia exister vinavant cun success sco interpresa grischuna ch' è integrada verticalmain en il martgà d' electricitad chantunal, naziunal ed europeic. 
Sco interpresa d' energia independenta grischuna che s' orientescha cun sias activitads vers l' entira Svizra ed il mund presta la Repower SA ina contribuziun essenziala en l' interess da la politica d' electricitad grischuna. 
Ella ha perquai ina gronda impurtanza per l' economia publica, per la politica regiunala e per l' economia da finanzas. 
Questa situaziun favuraivla per il chantun e per las vischnancas sto vegnir garantida er en il futur uschè bain sco pussaivel. En quest connex duain vegnir resguardads er ils svilups actuals da l' interpresa e dals conturns dal martgà. 
Per quest intent ha la regenza concludì sia strategia da proprietari per la Repower SA per ils onns 2014 fin 2017. 
En quella ha la regenza fixà finamiras individualas da proprietari ord la posiziun dal chantun sco in dals acziunaris principals. 
Ella ademplescha tras quai sias incumbensas e sia responsabladad en l' interess dal chantun en il rom da sias cumpetenzas sco er en accordanza cun ses dretgs e sias obligaziuns tenor il contract d' acziunaris vertent tranter il chantun e l' Axpo Holding SA e resguardond ils dretgs da terzs acziunaris e da participants. 
Sin fundament dals puncts centrals e da las finamiras strategicas fixadas vul la regenza porscher – ord vista dal chantun – premissas optimalas per che la Repower SA possia avair er vinavant success en l' economia d' energia e stgaffir ina plivalur per las proprietarias ed ils proprietaris. 
La strategia da proprietari rinforza la qualitad particulara da la Repower SA sco uschenumnada interpresa d' energia ch' è integrada verticalmain en il martgà. 
Tenor quella duai la Repower SA pudair esser activa vinavant en tut ils secturs da la chadaina da valurisaziun da l' economia d' electricitad, da la producziun d' electricitad sur il commerzi e la distribuziun fin e cun il provediment d' electricitad. 
Per consequenza da la votaziun dal pievel dals 22 da settember 2013, nua che l' iniziativa da charvun è vegnida acceptada, spetga la regenza dentant er da la Repower SA ch' ella na sa participeschia betg pli vi da societads cun ovras electricas a charvun. 
Ultra da quai duai l' interpresa sortir en moda ordinada e lianta dal project concret per l' ovra electrica a charvun Saline Joniche en Calabria. 
Tenor l' opiniun da la regenza ston las stentas correspundentas vegnir prendidas per mauns immediatamain e seriusamain. 
Uschia vegn realisada la voluntad exprimida dal pievel. 
L'institut d'assicuranza sociala duai vegnir manà tenor la public corporate governance
La regenza ha dà en consultaziun ina revisiun parziala da la lescha introductiva tar las leschas federalas davart l' assicuranza da vegls e survivents e davart l' assicuranza d' invaliditad. 
La finamira è quella da realisar la public corporate governance en l' institut d' assicuranza sociala dal chantun Grischun. 
L' institut d' assicuranza sociala dal chantun Grischun è in institut autonom da dretg public cun atgna persunalitad giuridica e cun sedia a Cuira. 
El coordinescha las lavurs da la cassa da cumpensaziun da la AVS sco er dal post chantunal da la AI. 
Ultra da quai è el responsabel per incassar la contribuziun en il sectur da l' assicuranza cunter la dischoccupaziun. 
Plinavant ademplescha l' institut d' assicuranza sociala las suandantas incumbensas: calculaziun e pajament da las prestaziuns supplementaras tar la AVS e tar la AI, dals supplements per uffants e reducziuns individualas da las premias da l' assicuranza da malsauns. 
En la revisiun da la lescha sa tracti d' adattar l' organisaziun da l' institut d' assicuranza sociala dal chantun Grischun als princips da la public corporate governance. 
La noziun " public corporate governance " descriva ils princips per organisar e per regular ils organs administrativs excorporads, per che tals furneschian prestaziuns effizientas. 
Dal rapport davart la realisaziun da la public corporate governance en il chantun Grischun ha il cussegl grond prendì enconuschientscha durant la sessiun da december 2010. 
La cumparegliaziun dals princips da la public corporate governance e da l' organisaziun actuala da l' institut d' assicuranza sociala mussa ch' ils princips da la public corporate governance na vegnan betg resguardads en puncts essenzials. 
Quests puncts pertutgan tranter auter l' autoritad da surveglianza, la constituziun da la cumissiun administrativa, la limitaziun da las periodas d' uffizi, las pussaivladads da revocar commembras e commembers da la cumissiun administrativa, l' instanza d' engaschament da la direcziun e l' indemnisaziun da las commembras e dals commembers da la cumissiun administrativa. 
Communicaziun da la regenza dals 28 da november 2013
La regenza grischuna ha deliberà las contribuziuns per la tgira da monuments e tractà differentas fatschentas da vischnancas e da regiuns. 
Deliberà contribuziuns per la tgira da monuments 
En il sectur da la tgira da monuments ha la regenza deliberà differentas contribuziuns chantunalas d' ina summa totala dad 832'100 francs. 
Cun ina contribuziun per mesiras da la tgira da monuments ha ella tranter auter sustegnì la restauraziun generala dal center da cultura Nairs – pli baud la chasa da bogn – da la Fundaziun Nairs a Scuol. 
Plinavant ha ella resguardà la Fundaziun Pro claustra Son Jon a Müstair per l' etappa 2013 da la restauraziun da la claustra. 
Er la vischnanca da Seewis survegn ina contribuziun per la restauraziun da las fatschadas e dal tetg da la chasa da scola e communala ( pli baud chastè Salis) sco er per la reconstrucziun dal museum d' alp " Alp Fasons ". 
A las vischnancas da Cauco e da Soazza vegnan plinavant concedidas contribuziuns per renovar lur vias e plazzas. 
La ICF sto vegnir reglada da nov 
En connex cun la midada da l' ordinaziun d' energia federala per realisar l' iniziativa parlamentara " Deliberaziun da las investiziuns en energias regenerablas senza chastiar ils consuments gronds " renovescha la regenza grischuna sia pretensiun da concepir da nov l' indemnisaziun per cuvrir ils custs da la furniziun d' electricitad ( ICF) che sa basa sin la relaziun tranter ils custs ed il niz. 
Er l' elavuraziun dals instruments da promoziun sto vegnir examinada en il rom da las ulteriuras debattas davart la strategia d' energia 2050 da la confederaziun. 
En quai che concerna la midada preschentada da l' ordinaziun d' energia propona la regenza da duvrar ils meds da la ICF che vegnan eventualmain spargnads, sche indrizs fotovoltaics pitschens vegnan – sco previs – indemnisads mo ina giada, per promover ovras idraulicas cun ina prestaziun installada da passa 10 megawatts. 
Midà l' ordinaziun tar la lescha introductiva tar il cudesch da procedura penala svizzer 
La regenza ha concludì da far ina revisiun parziala da l' ordinaziun tar la lescha introductiva tar il cudesch da procedura penala svizzer. 
Tras quella vegn la direcziun professiunala da las agenturas concepida da la procura publica dal Grischun en moda pli flexibla. 
Quella po surpigliar tant l' emprim procuratur public sco er ses substitut. 
Da vischnancas e da regiuns 
Claustra-Serneus: La revisiun parziala da la planisaziun locala che sa referescha al project, concludida da la vischnanca da Claustra-Serneus ils 3 da mars 2013, vegn approvada cun cundiziuns. 
Cun la revisiun parziala vegnan stgaffidas las premissas da la planisaziun d' utilisaziun per installar e per manar ina deponia da material per allontanar material da stgavament nunsmerdà en il territori " In den Erlen " en il sectur da l' entrada dal tunnel dal Veraina da la Viafier retica. 
Ultra da quai vegn material da stgavament elavurà al lieu. 
Tarasp: La revisiun totala da la planisaziun locala, concludida da la vischnanca da Tarasp ils 24 da matg 2011, vegn approvada cun resalvas e cun correcturas. 
Ils meds da planisaziun cuntegnan tranter auter differentas zonas per hotels e zonas da turissem. 
La procedura d' approvaziun per zonas e per determinaziuns che stattan en connex cun il project per reactivar ed engrondir il territori da skis da Tarasp vegn sistida. 
Gia il settember 2012 aveva la regenza approvà in' emprima part da la revisiun totala da la planisaziun locala concludida da la vischnanca da Tarasp. 
Vaz sut: Il plan da zonas e plan general da furmaziun 1 :2000 " Vitg " dals 15 da december 2010 vegn approvà er concernent in' enzonaziun da var 0,7 hectaras che cumpiglia differentas parcellas dal territori " Rai ". 
Andeer: Il project " Deposit da laina Parsagna " sin il territori da la vischnanca dad Andeer vegn approvà. 
Arosa: A la vischnanca dad Arosa vegn garantida ina contribuziun da maximalmain 120'500 francs per construir da nov il stabiliment d' allontanament da l' aua da la glitta surabundanta da la serenera dad Arosa. 
Bravuogn: Il " Plan da las zonas da protecziun per la funtauna d' aua minerala Alvra a Bravuogn " ed il " Reglament per las zonas da protecziun per la funtauna Alvra da la vischnanca da Bravuogn ", tuts dus relaschads da la suprastanza communala da Bravuogn ils 5 da favrer 2013, vegnan approvads. 
Jenaz: Las revisiuns parzialas da la constituziun communala da la vischnanca da Jenaz dals 28 november 2012 e dals 13 da zercladur 2013 vegnan approvadas. 
Il motiv per l' ultima revisiun da la constituziun è stà l' introducziun dal dretg da votar en chaussas communalas per persunas estras domiciliadas. 
Val Stussavgia: Als custs supplementars da la 10. etappa da la meglieraziun generala da Camana vegn garantida ina contribuziun chantunala da maximalmain 11'600 francs. 
Premess vegn il pajament da la contribuziun federala. 
Contribuziuns chantunalas a differentas instituziuns 
Servetschs psichiatrics dal Grischun: La contribuziun a l' instituziun responsabla dals servetschs psichiatrics dal Grischun importa 194'207 francs per l' onn 2012. 
La dretgira administrativa refusa ils recurs cunter la fusiun d'Arosa
Cun satisfacziun ha la regenza prendì enconuschientscha dal fatg che la dretgira administrativa dal chantun Grischun ha refusà cun la sentenzia dals 3 da settember 2013 il recurs constituziunal ed il recurs cunter il dretg da votar ch' èn vegnids inoltrads cunter la fusiun d' Arosa, Calfreisen, Castiel, Langwies, Lüen, Molinis, Peist e St. Peter-Pagig a la vischnanca d' Arosa. 
Object dal recurs 
Ils recurrents han contestà particularmain ch' ina radunanza communala constitutiva haja – suenter ch' il contract da fusiun è vegnì acceptà – votà davart la constituziun communala da la nova vischnanca d' Arosa. 
Tenor lur opiniun avess la constituziun communala stuì vegnir approvada da mintga singula vischnanca. 
La disposiziun dal contract da fusiun che cuntegneva la procedura respectiva e ch' è vegnida approvada da la regenza han ils recurrents resguardà sco cuntravenziun cunter la constituziun e cunter la lescha. 
Els han pretendì che mintga singula vischnanca haja da votar – ultra davart l' approvaziun dal contract da fusiun – er anc davart l' approvaziun da la constituziun. 
Pervia dal modus da votaziun applitgà sajan las votantas ed ils votants da las vischnancas pitschnas vegnids maiorisads da las votantas e dals votants d' Arosa sco vischnanca la pli gronda. 
Cuntegn da la sentenzia 
La dretgira administrativa ha constatà che la procedura grischuna da fusiun na cuntrafetschia ni al dretg constituziunal ni al dretg chantunal. 
La libertad d' agir ch' il legislatur dettia a las vischnancas concernent la procedura prendia resguard da l' autonomia communala che ha ina gronda impurtanza en il Grischun. 
Las votantas ed ils votants hajan gì occasiun avunda avant la votaziun da fusiun da sa far in maletg cler da la nova vischnanca futura. 
Tenor l' opiniun da la dretgira administrativa è ultra da quai d' impurtanza centrala che la protecziun da las minoritads saja vegnida resguardada adequatamain. 
Impurtanza da la sentenzia 
Igl è stà l' emprima giada che la procedura grischuna da fusiun è stada l' object d' ina procedura giudiziala. 
Cun satisfacziun prenda la regenza enconuschientscha dal fatg che la sentenzia na lascha nagins dubis vi da la legalitad da la procedura da fusiun che vegn applitgada dapi decennis. 
In basegn d' agir legislativ en quest connex n' è pia betg avant maun. 
En vista a l' impurtanza democratica ed a l' impurtanza da las dumondas giuridicas che sa tschentan en connex cun la fusiun contestada ha la dretgira desistì excepziunalmain d' adossar ils custs da dretgira als recurrents perdents. 
La sentenzia n' ha anc betg vigur legala; cunter ella poi vegnir recurrì tar il tribunal federal entaifer 30 dis. 
Da nov pon ins inoltrar dumondas da stipendis per internet
A partir dad oz porscha il chantun Grischun in nov servetsch d' internet. 
Sut stipendienportal.gr.ch pon da nov vegnir inoltradas dumondas da stipendis directamain sur il portal online. 
Las dumondas da stipendis pon da nov vegnir emplenidas ora cumadaivlamain sin via electronica en pliras linguas ( tudestg, rumantsch, talian) ed inoltradas al servetsch per stipendis. 
Suenter ina simpla registraziun sur https ://stipendienportal.gr.ch/rm-CH/account/login/stip pon las petentas ed ils petents endatar online lur datas per las dumondas da stipendis, las arcunar temporarmain e las elavurar. 
La nova applicaziun d' internet maina las utilisadras ed ils utilisaders pass per pass e chapaivlamain tras la registraziun da las datas da la dumonda. 
Grazia a texts d' agid vegnan scleridas intschertezzas e respundidas dumondas cun emplenir il formular. 
La dumonda da stipendis emplenida ora cumplettamain po alura vegnir tramessa sin via electronica al servetsch cumpetent. 
Per posta ston mo pli vegnir inoltrads il fegl principal ch' è munì cun las suttascripziuns necessarias e cun ils codes a travs sco er las agiuntas a la dumonda. 
L' access po avair lieu sur il portal er cun agid da SuisseID. 
Da quest nov servetsch d' internet online na profitan betg mo las petentas ed ils petents, mabain er l' administraziun. Grazia a l' instrucziun per las utilisadras ed ils utilisaders duessan las dumondas returnadas esser emplenidas ora pli correctamain e cumplettamain, quai che duess spargnar dumondas da scleriment da vart dal post da servetsch. 
Mintga onn vegnan inoltradas al servetsch per stipendis circa 2800 dumondas. 
Ultra da quai permetta l' import automatisà da las datas da reducir considerablamain ils sbagls. 
Questa purschida electronica è vegnida lantschada tranter auter en il rom dal e-government dal chantun Grischun. 
Nov manader da l'uffizi d'agricultura e da geoinfurmaziun
La regenza grischuna ha nominà Daniel Buschauer sco nov manader da l' uffizi d' agricultura e da geoinfurmaziun. 
El vegn a manar l' uffizi a partir dal 1. da schaner 2014. 
La regenza grischuna ha nominà Daniel Buschauer, 51 onns, inschigner da cultura diplomà SPF ed inschigner geometer patentà sco nov manader da l' uffizi. 
Buschauer lavura dapi l' onn 2004 en l' uffizi d' agricultura e da geoinfurmaziun, dapi l' onn 2011 sco manader da la partiziun " meglieraziuns da structura " e sco substitut dal manader da l' uffizi. 
Avant sia entrada tar l' administraziun chantunala ha Buschauer lavurà passa 10 onns en l' economia privata. 
El remplazza Aurelio Casanova che vegn a surpigliar per ils 31 da december 2013 – suenter 12 onns sco manader da l' uffizi d' agricultura e da geoinfurmaziun – ina nova sfida sco president da la vischnanca fusiunada dad Ilanz/Glion. 
Ensemen cun la confederaziun è l' uffizi d' agricultura e da geoinfurmaziun responsabel per exequir la politica agrara, per realisar las meglieraziuns da structura en l' agricultura sco er per survegliar la mesiraziun uffiziala. 
Ultra da quai maina l' uffizi il sistem d' infurmaziun geografica da l' administraziun. 
Il manader da l' uffizi è suttamess directamain al schef dal departament d' economia publica e fatgs socials e maina in team da circa 40 collavuraturas e collavuraturs. 
Communicaziun da la regenza dals 5 da december 2013
La regenza grischuna ha tractà diversas fatschentas communalas e regiunalas e deliberà las contribuziuns 2013 per la gulivaziun da finanzas intercommunala. 
Contribuziuns da gulivaziun e da promoziun per fusiuns da vischnancas da circa 51 milliuns francs 
Quest onn vegnan duvrads radund 51,2 milliuns francs per contribuziuns da gulivaziun a vischnancas finanzialmain deblas e per promover fusiuns da vischnancas en il chantun. 
La regenza ha approvà las contribuziuns da la gulivaziun da finanzas 2013 che vegnan repartidas sco suonda: 
- per la gulivaziun da la forza fiscala 2013 vegnan pajads circa 18,5 milliuns francs a totalmain 58 vischnancas; 
- per contribuziuns ad ovras publicas vegnan pajads radund 12,8 milliuns francs; 
- sut il titel " gulivaziun dal basegn spezial " vegnan pajads tut en tut 2,2 milliuns francs ad 8 vischnancas; 
- per contribuziuns da promoziun a fusiuns da vischnancas vegnan pajads totalmain 17,7 milliuns francs. 
Sanaziun da l' En a Martina cun ina nova ovra electrica cuminaivla 
Las Ovras electricas d' Engiadina SA ( OEE) mainan l' ovra electrica Martina en la vischnanca da Valsot. 
En spezial l' enviern chaschuna questa ovra differenzas considerablas da la deflussiun e dal livel da l' aua da l' En. 
Tenor la lescha federala davart la protecziun da las auas ston las OEE prender mesiras per evitar disturbis che vegnan chaschunads tras las midadas da la deflussiun da l' aua. 
Suenter avair giuditgà questas consequenzas per las auas pertutgadas ha la regenza grischuna obligà las OEE da prender las mesiras correspundentas. 
La sanaziun da las auas vegn fatga en il rom dal project per in' ovra electrica cuminaivla En. 
Il project cuntegna ina serra d' accumulaziun a Martina. 
L' aua che vegn tschiffada là vegn manada tras in tumbin da circa 20 kilometers fin a Prutz en Austria, nua ch' ella vegn turbinada. 
Las concessiuns, las permissiuns e las approvaziuns ch' èn necessarias en tuts dus stadis èn avant maun dapi l' onn 2012. 
Tras l' ovra electrica cuminaivla pon las midadas da la deflussiun che l' ovra electrica Martina chaschuna en l' En tranter Martina e Prutz vegnir eliminada l' enviern dal tuttafatg e la stad parzialmain. 
L' iniziativa davart la taglia da baselgia vegn suttamessa a la votaziun ils 9 da favrer 2014 
La regenza ha prendì enconuschientscha dal fatg ch' ils suandants projects federals vegnan suttamess a la votaziun dal pievel la dumengia dals 9 da favrer 2014: 
- conclus federal davart la finanziaziun e l' amplificaziun da l' infrastructura da viafier ( cuntraproposta directa a l' iniziativa dal pievel " Per il traffic public "); 
- iniziativa dal pievel " La finanziaziun da l' abort è chaussa privata – Distgargia da l' assicuranza da malsauns cun stritgar or da l' assicuranza da basa obligatorica ils custs da l' interrupziun da la gravidanza "; e 
- iniziativa dal pievel " Cunter l' immigraziun da massa ". 
Tenor il conclus da la regenza vegni votà dumengia, ils 9 da favrer 2014, davart il suandant project chantunal: 
- iniziativa dal pievel " Main taglia per il mastergn " ( iniziativa davart la taglia da baselgia). 
Da vischnancas e da regiuns 
Bregaglia: Il project per reparar il batschigl da retenziun d' aua gronda Orden vi da la Orlegna, vischnanca da Bregaglia, vegn approvà. 
I vegn garantida ina contribuziun chantunala da maximalmain 104'000 francs. 
Il batschigl da retenziun d' aua gronda Orden protegia l' entira val Bregaglia cunter inundaziuns. 
Il project cuntegna l' eliminaziun da donns vi dal batschigl da calmar l' aua ch' è ina part accessorica dal stabiliment. 
Mut: La revisiun parziala da la constituziun communala da la vischnanca da Mut dals 27 da settember 2013 vegn approvada. 
Tarasp: La revisiun parziala da la constituziun communala da la vischnanca da Tarasp dals 29 da fanadur 2013 vegn approvada. 
Projects da vias 
La regenza ha approvà il project d' exposiziun per la correcziun da la via da Serneus, il traject tranter Walki e Serneus, kilometers 0,83 fin 1,01. 
Il project cuntegna la construcziun nova d' ina punt sur la Landquart, la quala era vegnida destruida da l' aua gronda l' avust 2005. 
En il nov sectur da colliaziun vegn la via da Serneus adattada a las relaziuns localas. 
Ultra da quai ha la regenza approvà 1,9 milliuns francs per lavurs da construcziun sin il suandant traject: 
- via naziunala Partenz: installaziuns electricas, sviament da Küblis 
Refurma da la gulivaziun da finanzas grischuna (refurma da la GF)
Ils 5 da december 2013 ha il cussegl grond acceptà la refurma da la gulivaziun da finanzas grischuna ( refurma da la GF) cun 97 cunter 4 vuschs e duas abstenziuns. 
Il termin per il referendum facultativ scada ils 19 da mars 2014. 
Sch' i na vegn betg fatg diever dal referendum, duai la refurma vegnir introducida il 1. da schaner 2015. 
Il basegn da refurma è grond ed urgent. 
Il cussegl grond ha tractà la refurma da la GF durant trais dis en la sessiun da december. 
El ha rinforzà l' engaschament chantunal sin ils champs da la gulivaziun da las grevezzas socialas e da la scola populara per ulteriurs 6 milliuns francs. 
Las vischnancas grischunas vegnan distgargiadas en tut per stgars 22 milliuns francs per onn. 
La refurma da la GF remplazza la gulivaziun da finanzas vertenta tras in concept che correspunda en general a la gulivaziun da finanzas da la confederaziun. 
Ella garantescha ina gulivaziun transparenta e dirigibla che resguarda ord vista cumplessiva e correcta las differentas entradas e grevezzas da las vischnancas. 
Las fitg grondas differenzas augmentantas en la capacitad finanziala ed en la grevezza fiscala da las vischnancas vegnan uschia mitigiadas per l' emprima giada en moda cumplessiva ed effectiva. 
Quai rinforza las vischnancas e la solidaritad entaifer il chantun. 
Supplementarmain finanzieschan las vischnancas ed il chantun da nov lur incumbensas correspundentamain a lur responsabladad. 
L'ambassadur austriac sin visita tar la regenza grischuna
Sin invit da la regenza ha l' ambassadur austriac en Svizra, Jürgen Meindl, visità oz il chantun Grischun. 
L' ambassadur Jürgen Meindl e sia dunna dr. Jutta Meindl-Weiss èn vegnids beneventads oz dal president da la regenza Hansjörg Trachsel e dal chancelier Claudio Riesen en la Chasa grischa a Cuira. 
L' ambassadur austriac è vegnì accumpagnà da mag. 
Gudrun Hager, commembra da la chombra da commerzi da l' ambassada austriaca e manadra dal center per l' economia da l' exteriur a Turitg, sco er da dr. Wolfgang Wunderlich, advocat e consul onurari al consulat austriac a Cuira. 
Suenter il barat dals salids uffizials è in gentar cuminaivel stà sin il program. 
La regenza grischuna tgira annualmain contacts cun represchentantas e represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Communicaziun da la regenza dals 12 da december 2013
La regenza grischuna ha approvà in concept per realisar in center naziunal da cumpetenza per la tratga da muvel manidel en il bain puril Waldhaus a Cuira. 
Plinavant ha la regenza approvà differentas contribuziuns. 
Center naziunal da cumpetenza per la tratga da muvel manidel 
Or dal bain puril Waldhaus a Cuira vegn fatg in center naziunal da cumpetenza per la tratga da muvel manidel. 
La regenza ha approvà in concept da gestiun per ch' il center da furmaziun e cussegliaziun agricula Plantahof possia installar il center da cumpetenza. 
L' installaziun vegn fatga resguardond ils basegns dals servetschs psichiatrics dal Grischun ( SPGR) per crear ina purschida da terapia cun animals per umans cun ina malsogna psichica da la clinica Waldhaus vischina. 
Il concept da gestiun mussa, co ch' il basegn da spazi dal center da cumpetenza per la tratga da muvel manidel e dal SPGR vi dal bain puril po vegnir realisà. 
La direcziun dal bain puril Waldhaus mida per il 1. da schaner 2014 dal SPGR al Plantahof. 
L' effectiv da persunal dal bain puril vegn surpiglià dal Plantahof. 
Il center naziunal da cumpetenza per la tratga da muvel manidel duai sa sviluppar sco nova pitga dal Plantahof. 
Il Plantahof vul cuntanscher cun quest project ina professiunalisaziun da la tratga da muvel manidel ch' è economicamain interessanta, ed el vuless cuntanscher en Svizra ina rolla da piunier en quest sectur. 
Resalvada resta l' approvaziun dal credit posteriur tras la cumissiun da gestiun dal cussegl grond. 
L' uffizi da construcziun auta vegn incumbensà cun la planisaziun da las adattaziuns architectonicas necessarias dal bain puril Waldhaus. 
Las stallas avant maun vegnan transfurmadas en stallas per muvel manidel, uschia ch' ellas tegnan quint dals basegns dals animals. 
Sco effectiv d' animals èn previs 60 chauras da latg, 60 nursas da latg, 40 nursas-mamma e lur ansiels ed agnels. 
Muvel da latg na vegni betg pli a dar sin il bain puril Waldhaus. 
Las vatgas vegnan vendidas. 
Charta a la regenza da l' Argovia davart la purschida da talian sin il stgalim superiur 
La regenza grischuna s' engascha per la promoziun dal talian sco lingua naziunala er ordaifer il Grischun. 
Sco che la regenza grischuna scriva en ina brev a la regenza da l' Argovia, ha ella prendì enconuschientscha cun grond displaschair dal fatg ch' il chantun Argovia vul reducir la purschida en talian sin il stgalim superiur pervia da mesiras da spargn. 
L' avust 2013 ha la regenza da l' Argovia deliberà in pachet da mesiras en il rom d' ina analisa da prestaziun che duai distgargiar las finanzas chantunalas. 
Tranter auter duai vegnir purschì il talian sco rom d' elecziun mo pli en la 4. classa dal stgalim superiur. 
Fin ussa ha il talian pudì vegnir tschernì sco rom d' elecziun en las 3. e 4. classas da tut ils tips da scola dal stgalim superiur argovian. 
La regenza grischuna sa drizza a la regenza da l' Argovia cun la supplitga da reponderar la reducziun da l' instrucziun da talian en la scola populara. 
Ina reducziun u ina sistida da l' instrucziun da talian na s' accorda tenor l' avis da la regenza betg cun las finamiras da la lescha federala davart las linguas naziunalas e la chapientscha tranter las cuminanzas linguisticas ( lescha da linguas). 
L' iniziativa da linguas estras ha rimnà 3709 suttascripziuns valaivlas 
L' iniziativa dal pievel " Mo ina lingua estra en la scola primara ( iniziativa da linguas estras) " ch' è vegnida inoltrada ils 27 da november 2013 a la chanzlia chantunala è reussida cun 3709 suttascripziuns valaivlas. 
L' iniziativa legislativa è vegnida redigida en furma d' ina proposta generala. 
Resguardond ils termins legals vegn l' iniziativa surdada al departament d' educaziun, cultura e protecziun da l' ambient per l' ulteriura elavuraziun en il rom dals conclus da princip da la regenza. 
Augmentà las valurs minimalas da la submissiun 
La regenza ha adattà las valurs minimalas da la lescha chantunala da submissiun per il 1. da schaner 2014. 
Ademplind ina incumbensa dal cussegl grond vegnan augmentadas la valurs minimalas en il sectur betg cumpiglià da contracts internaziunals a las prescripziuns maximalas da la cunvegna interchantunala davart las acquisiziuns publicas. 
Las novas valurs minimalas vegnan publitgadas en il fegl uffizial dal chantun Grischun. 
Chareschia negativa, salaris fundamentals senza midadas 
Ils salaris fundamentals da las collavuraturas e dals collavuraturs da l' administraziun chantunala e las tariffas da la salarisaziun minimala da las persunas d' instrucziun da las scolas popularas restan ils medems l' onn 2014. 
La regenza ha concludì da betg cumpensar la chareschia negativa per il 1. da schaner 2014. 
A la fin da november 2013 importava l' index naziunal dals pretschs da consum 103,3 puncts. 
La differenza tar il stadi da l' index da la fin da november 2010 cumpensà da 104,2 puncts importa -0,9 pertschient. 
Fin ad in stadi da l' index da 104,2 puncts vala la chareschia sco cumpensada. 
Da vischnancas e da regiuns 
San Murezzan: A la vischnanca da San Murezzan vegn garantida ina contribuziun chantunala dad 1,5 milliuns francs per construir l' implant da sigliera San Murezzan, e quai en il rom dal concept per implants da sport d' impurtanza naziunala ( CISIN). 
Vitiers vegn ina contribuziun federala da CISIN dad 1,9 milliuns francs. 
I vegn premess ch' ils purtaders dal nov implant da sigliera s' engaschian d' organisar concurrenzas internaziunalas. 
Las votantas ed ils votants da San Murezzan avevan approvà ils 24 da november 2013 in credit brut dad 11,5 milliuns francs per construir quest implant. 
Favugn: La revisiun parziala dal plan general da furmaziun 1 :1000 Chrüzli che la vischnanca da Favugn ha concludì ils 22 da settember 2013 vegn approvada. 
Cun la nova planisaziun d' utilisaziun vegn meglierada l' avertura dal territori da construcziun al sid da la vischnanca cun la via d' avertura " Under Chrüzli ". 
Castaneda: Il project " Rempar Nandro " che l' uffizi da guaud e privels da la natira ha inoltrà per incumbensa da la vischnanca da Castaneda vegn approvà. 
I vegn garantida ina contribuziun da maximalmain 342'000 francs. 
Cun il project vegn garantida la protecziun dal territori d' abitadi da Castaneda e da la via tranter Nandro e Castaneda cunter crudadas da grippa. 
I vegn construì in rempar d' ina autezza da 4 m e d' ina lunghezza da var 130 m. 
Tavau: La revisiun parziala da la lescha da taglia da la vischnanca da Tavau dals 22 da settember 2013 vegn approvada. 
Cun la revisiun da la lescha vegn introducida in taglia sin immobiglias. 
Andeer, Castaneda, Lantsch, Tumein: Las revisiuns parzialas da las leschas da taglia da las vischnancas dad Andeer, da Castaneda, da Lantsch e da Tumein vegnan approvadas. 
Tar tut las revisiuns vegnan integradas novas disposiziuns davart il subject da la taglia sin la part d' ierta e sin donaziuns. 
Lumnezia: La lescha da taglia dals 21 d' avust 2013 da la plaiv catolica-romana Lumnezia mez – fusiun da las plaivs da Degen, da Vella e da Vignogn per il 1. da schaner 2014 – vegn approvada. 
Contribuziuns chantunalas a differentas instituziuns 
Societad simpla " Pista olimpica da bob San Murezzan ": A la societad simpla " Pista olimpica da bob San Murezzan " vegn garantida en il rom dal concept per implants da sport d' impurtanza naziunala ( CISIN) ina contribuziun chantunala da 420'000 francs per engrondir la pista olimpica da bob San Murezzan-Schlarigna. 
La confederaziun vegn a pajar ina contribuziun da CISIN dad 1 milliun francs. 
Cun engrondir la pista olimpica da bob vegnan meglieradas las premissas per far trenaments e concurrenzas naziunalas ed internaziunalas en differentas disciplinas da sport da glatsch ( bob, scarsolar, skeleton). 
La vischnanca da Schlarigna ha approvà ils 30 da settember 2013 in credit da 0,543 milliuns francs. 
La vischnanca da San Murezzan ha deliberà ils 3 da december 2013 in credit dad 1,5 milliuns francs en il rom dal preventiv 2014. 
Club da ballape da Domat: Al club da ballape da Domat ( FC Ems) vegn concedida ina contribuziun chantunala en il rom dal concept per implants da sport d' impurtanza chantunala ( CISIC) da maximalmain 160'000 francs sco er ina contribuziun dal fond da sport da maximalmain 100 000 francs per engrondir la chasa dal club da ballape sin la plazza da sport Vial a Domat. 
Il FC Ems ha circa 450 commembras e commembers, da quels var 240 junioras e juniors. 
Differentas federaziuns da sport: Totalmain 44 federaziuns da sport ed organisaziuns che fan part da l' associaziun grischuna da sport vegnan sustegnidas cun ina contribuziun totala dad 1 milliun francs. 
La regenza ha approvà la repartiziun da la contribuziun pauschala 2013 or dal fond da sport. 
Las contribuziuns vegnan dadas cun la cundiziun da s' engaschar spezialmain per la promoziun dals giuvenils e per il sport d' uffants e da giuvenils. 
Las temperaturas primavaunas influenzeschan la vitalitad dal capricorn
La midada dal clima fa evidentamain bain al capricorn: temperaturas primavaunas pli chaudas, la marschauna che cumenza pli baud e la purschida da nutriment ch' è tras quai meglra favuriseschan la creschientscha da las cornas da l' animal da vopna dal Grischun. 
Quests connexs ha in team internaziunal da perscrutaders sut la direcziun dad Ulf Büntgen e da Kurt Bollmann da l' institut federal per la perscrutaziun da guaud, naiv e cuntrada WSL preschentà per l' emprima giada en in' analisa. 
Il team da perscrutaders ha pudì sa basar sin ina collecziun da datas unica e da blers onns da l' uffizi da chatscha e pestga dal Grischun. 
Ina gruppa interdisciplinara da perscrutaders dal WSL ha duvrà la metoda da l' analisa dals rintgs annuals per examinar la creschientscha annuala da las cornas dal capricorn ( capra ibex). 
Cun quest " archiv dal clima " natiral han pudì vegnir sclerids per l' emprima giada connexs tranter las cundiziuns climaticas en regiuns grondas e da las chadainas da nutriment localas. 
Ils resultats mussan che la creschientscha annuala da las cornas dal capricorn è vegnida influenzada oravant tut da las midadas da las temperaturas primavaunas en Europa. 
L' analisa d' otg populaziuns da capricorns en las Alps dal Grischun ha mussà che la " oscillaziun da l' atlantic dal nord " ( aria che vegn da l' atlantic dal nord) ha ina spezia d' in effect sincronisant sin la creschientscha annuala da las cornas dals capricorns che vivan en differents lieus ed en differentas autezzas. 
Sche las temperaturas tranter il mars ed il matg èn pli chaudas, cumenza la marschauna pli baud ed i dat ina meglra purschida da nutriment. 
La qualitad e la quantitad da l' erva e da las ervinas alpinas èn la finala responsablas per la creschientscha e per la vitalitad dals capricorns. 
Ils scienziads han examinà sur 42'000 creschientschas annualas individualas da las cornas da passa 8000 capricorns. 
Quai è stà pussaivel grazia ad ina collecziun da datas unica che tanscha enavos nuninterruttamain fin l' onn 1964. 
Ella è il resultat da las prelevaziuns ch' èn vegnidas controlladas permanentamain da l' uffizi da chatscha e pestga dal Grischun. 
Dapi l' introducziun da la chatscha sin capricorns l' onn 1977 vegn mintga animal che vegn sajettà mesirà exactamain dals guardiaselvaschinas chantunals. 
Sur ils onns èn uschia vegnidas rimnadas datas da passa 20 000 capricorns e chauras-capricorn. 
Questas datas pussibiliteschan enconuschientschas unicas dal connex tranter las cundiziuns climaticas en regiuns grondas, la disponibladad da nutriment e la vitalitad da questa spezia d' animals protegida. 
Annunzia per ils examens d'admissiun a las scolas grischunas da talent
Il favrer 2014 han lieu ils examens d' admissiun chantunals per entrar en las scolas grischunas da talent. 
L' annunzia sto vegnir fatga en scrit. 
Sin basa da la lescha da scola approvada dal cussegl grond il mars 2012 pon scolaras e scolars cun talents extraordinaris en sport u en musica vegnir promovids da nov en scolas da talent spezialas. 
Fin ussa han las scolas popularas a Champfèr ed a Glion la permissiun da manar ina purschida speziala per promover umans giuvens talentads. 
L' examen d' admissiun per la 1. fin 3. classa da la scola da talent ha lieu ils 19 da favrer 2014. 
Fin ils 31 da schaner 2014 pon ins s' annunziar per quest examen sin la pagina d' internet 
Annunzias posteriuras na vegnan betg resguardadas. 
Ulteriuras infurmaziuns davart ils examens d' admissiun ed indicaziuns detagliadas davart la procedura d' annunzia en scrit stattan a disposiziun sin la pagina d' internet da l' uffizi per la scola populara ed il sport ( 
Communicaziun da la regenza dals 19 da december 2013
Sin basa d' ina consultaziun entaifer il chantun ha la regenza grischuna prendì posiziun davart il Plan d' instrucziun 21. Ultra da quai ha la regenza concludì da sustegnair il center da cumpetenza per laina Valposchiavo. 
Plinavant vegn la revisiun da la lescha davart l' assicuranza da malsauns e la reducziun da las premias messa en vigur per il 1. da schaner 2014. 
Nagins pajaments en daner blut tar la reducziun da las premias e " glista naira " da las debituras e dals debiturs da premias 
A partir da l' onn 2014 vegnan las reducziuns da las premias pajadas a las assicuranzas da malsauns e betg pli a las persunas assicuradas. 
Las assicuranzas da malsauns subtraheschan la summa correspundenta dal quint da premias ed infurmeschan las persunas assicuradas. 
Questa nova regulaziun dal pajament vegn prescritta da la confederaziun. 
La regenza ha mess en vigur per il 1. da schaner 2014 ina revisiun parziala correspundenta da la lescha davart l' assicuranza da malsauns e la reducziun da las premias ensemen cun l' ordinaziun appartegnenta ch' è medemamain vegnida revedida. 
Introducida vegn er ina " glista naira " da las debituras e dals debiturs da premias en il chantun. 
L' institut d' assicuranza sociala dal Grischun vegn incumbensà da manar ina glista da las persunas assicuradas che na pajan betg lur premias malgrà ina scussiun. 
Per questas persunas assicuradas suspendan las assicuranzas la surpigliada dals custs per prestaziuns medicinalas, cun excepziun dals tractaments d' urgenza. 
Las disposiziuns correspundentas en la lescha davart l' assicuranza da malsauns e la reducziun da las premias èn vegnidas concludidas dal cussegl grond gia il zercladur 2011. 
La realisaziun tecnica ha chaschunà in retardament. 
Medemamain per il 1. schaner 2014 vegn messa en vigur ina midada per la calculaziun dal dretg da survegnir ina reducziun da las premias ch' il cussegl grond ha concludì l' avust 2013. 
Plan d' instrucziun 21: Correcturas èn necessarias 
La regenza ha prendì enconuschientscha da la consultaziun ch' è vegnida fatga entaifer il chantun davart il Plan d' instrucziun 21. Il resultat da la consultaziun spezialisada d' organisaziuns che stattan datiers a la scola vegn tramess vinavant a la conferenza dals directurs chantunals da l' educaziun publica dals chantuns germanofons ( CDEP-T) sco posiziun dal chantun Grischun tar il Plan d' instrucziun 21. La CDEP-T ha preschentà il zercladur passà in sboz dal Plan d' instrucziun 21. Las reacziuns al sboz duain purtar in meglier consens en la populaziun davart la dumonda, tge che las scolaras ed ils scolars duain emprender en la scola populara. 
Il Plan d' instrucziun 21 armonisescha las finamiras da la scola populara en 21 chantuns germanofons e plurilings. 
Las reacziuns davart il Plan d' instrucziun 21 entaifer il chantun èn vegnidas resumadas en in rapport. 
Sin basa da quel renda la regenza en spezial attent en la posiziun a la CDEP-T che las cumpetenzas en il Plan d' instrucziun 21 èn tut en tut pretensiuns memia autas per las scolaras ed ils scolars e ch' ellas ston vegnir sbassadas ensemen cun la quantitad da la materia d' instrucziun. 
Plinavant duain l' orientaziun a la pratica ed il sectur manual survegnir dapli paisa en il Plan d' instrucziun 21. 
Evaluadas èn er vegnidas las posiziuns davart il project parzial " Grischun ". 
Cun quest project parzial vegnan sviluppadas parts supplementaras per il rumantsch ed il talian en il Plan d' instrucziun 21. 
Sustegn per il center da cumpetenza per laina Valposchiavo 
Il chantun sustegna l' installaziun dal center da cumpetenza per laina Valposchiavo. 
Cun resalva d' ina finanziaziun totala reglada ha la regenza garantì a l' instituziun ch' è responsabla per il center da cumpetenza per laina, al Centro Tecnologico del Legno ( CTL), Brusio, in emprest da la confederaziun en il rom da la nova politica regiunala ( NPR) dad 1,5 milliuns francs. 
Sco prestaziun d' equivalenza a l' emprest da la NPR vegn garantida ina contribuziun chantunala da 434'070 francs. 
Ultra da quai vegn deliberada ina summa da 150 000 francs sco contribuziun ad in project destinà al svilup da l' economia locala. 
Resalvada resta la concessiun dals credits necessaris tras il cussegl grond. 
Il project sa basa sin ina iniziativa per il svilup da l' economia locala da la regiun Valposchiavo. 
Sin basa dal sistem svizzer da la furmaziun professiunala duain vegnir purschidas en quest territori transcunfinal furmaziuns supplementaras bilinguas en il sectur dal lain, dals materials da lain e da l' elavuraziun da laina. 
Igl è previs d' installar a Puschlav in center da furmaziun e d' innovaziun cumplessiv che intermediescha a las collavuraturas ed als collavuraturs d' interpresas pitschnas e mesaunas sco er d' interpresas industrialas, oravant tut da las parts talianas da la Svizra e da la regiun Lumbardia, enconuschientschas da l' entir process d' elavuraziun da laina. 
Il center da cumpetenza per laina Valposchiavo vegn installà en differentas fasas. 
En in' emprima fasa a partir da l' onn 2014/2015 duai il center porscher scolaziuns e furmaziuns supplementaras praticas. 
Quintà vegni l' emprim onn da gestiun cun var 180 studentas e students. 
En ina segunda fasa dal project duain vegnir purschids ultra dals studis agens servetschs per interpresas da la branscha d' elavuraziun da laina. 
Ils emprims onns vegnan stgaffidas en il center fin ad 8 plazzas da lavur a temp cumplain. 
Ultra da quai datti effects positivs per il martgà da lavur da la regiun. 
La direcziun operativa dal center da cumpetenza per laina ha l' uniun purtadra da la scola spezialisada superiura da la Svizra sidorientala ( IFSP). Ella è er responsabla per il model d' instrucziun al center. 
La IFSP vegn ad elavurar ed a manar il sectur da la furmaziun supplementara professiunala e da la furmaziun professiunala superiura. 
En il rom d' in studi preliminar per il project davart il center da cumpetenza per laina è vegnì lantschà l' onn 2011 a Puschlav in studi da pilot da la IFSP. 
Quest project vegn sustegnì tant da la regiun Lumbardia sco er da la provinza da Sondrio. 
Project da pilot per la promoziun dal sport da prestaziun 
La regenza ha lantschà in project da pilot per sustegnair il sport da prestaziun. 
Per ina durada da 3 onns – dentant il pli ditg fin al relasch dal concept chantunal per promover il sport – vegn deliberada per il project ina contribuziun totala da maximalmain 414'000 francs or dal fond chantunal da sport. 
Pudair profitar dal sustegn per il sport da prestaziun duain – en il rom dal project da pilot – la federaziun da skis dal Grischun per il sectur alpin sco er la fundaziun per sport da prestaziun a Tavau per il center naziunal da trenament " Skis alpin ost ". 
Or dal fond chantunal da sport survegnan ellas uschia contribuziuns da la medema autezza sco quai che la confederaziun paja per la promoziun da la generaziun giuvna da Giuventetgna+sport. 
La cuntinuaziun dals centers da trenament installads po pia vegnir segirada, fin ch' il concept chantunal per promover il sport è en vigur. 
Adattà l' ordinaziun d' energia 
Per il 1. da schaner 2014 ha la regenza revedì parzialmain l' ordinaziun d' energia. 
Ella ha concludì novas disposiziuns en il sectur da las mesiras da promoziun. 
Uschia èn vegnidas adattadas las cundiziuns da promoziun per pumpas da chalur sin basa da l' aria e da l' aua. 
Er las premissas da promoziun per corporaziuns da chalur èn vegnidas schluccadas parzialmain. 
La contribuziun maximala da promoziun per corporaziuns da chalur è vegnida auzada. 
Revedì parzialmain l' ordinaziun tar la lescha per promover la tgira da persunas malsaunas 
L' ordinaziun tar la lescha per promover la tgira da persunas malsaunas e l' assistenza da persunas attempadas e da persunas che basegnan tgira ( ordinaziun tar la lescha per promover la tgira da persunas malsaunas) vegn midada per il 1. da schaner 2014. 
La revisiun parziala cuntegna adattaziuns per reducir la lavur administrativa dals furniturs da prestaziuns. Auzads vegnan er ils custs renconuschids da las chasas da persunas attempadas e da tgira sco er dals servetschs da la tgira ed assistenza a chasa. 
Novas disposiziuns da pestga a partir da l' onn 2014 
La revisiun parziala da la lescha chantunala da pestga, concludida dal cussegl grond ils 29 d' avust 2013, vegn messa en vigur per il 1. da schaner 2014. 
En connex cun la revisiun da la lescha ha la regenza gia adattà e concludì pliras ordinaziuns. 
Questas revisiuns vegnan messas en vigur il medem mument sco la revisiun parziala da la lescha da pestga. 
Communicaziun da la regenza dals 20 da december 2013
Er en sia ultima sesida da quest onn ha la regenza grischuna tractà diversas fatschentas communalas e regiunalas. 
Da vischnancas e da regiuns 
San Vittore: Il project " Protecziun cunter crudada da crappa, via da Giova " che l' uffizi da guaud e privels da la natira ha inoltrà per incumbensa da la vischnanca da San Vittore vegn approvà. 
I vegn garantida ina contribuziun da maximalmain 219'000 francs. 
Cun il project vegn segirada la via da guaud a la fracziun da Giova cunter crudada da crappa. 
Tujetsch: Il project " Segirada da la spunda d' Arschella " che l' uffizi da guaud e privels da la natira ha inoltrà vegn approvà. 
Als custs vegn garantida ina contribuziun da maximalmain 288'750 francs. 
A l' ost da Sedrun, tranter Bugnei e Garmischeras tar Arschella vegn stabilisà il trassé da la Viafier Matterhorn-Gottard. 
Sur ( Valragn): Il project " Ovra idraulica d' aua da baiver " da la vischnanca da Sur ( Valragn) vegn approvà cun cundiziuns. 
L' ovra d' aua currenta planisada da la vischnanca duai avair ina prestaziun installada da 90 kilowatts. 
La producziun annuala, cun la quala i vegn fatg quint, importa 535'000 kWh ( media dal consum annual d' electricitad da var 120 chasadas). 
I vegn fatg quint cun custs d' investiziun da circa 1 115 000 francs. 
Andeer: A la sanaziun dal tetg da plattas da crap da la baselgia evangelica d' Andeer vegn garantida – ultra da la contribuziun chantunala deliberada il november 2013 – ina contribuziun or da meds finanzials federals da maximalmain 22'050 francs. 
Domat: La revisiun parziala da la constituziun communala da la vischnanca da Domat dals 24 da november 2013 vegn approvada. 
Cun quella vegn introducida la pussaivladad da far votaziuns da variantas en chaussas communalas. 
Ilanz/Glion: La lescha da taglia dals 24 da november 2013 da la vischnanca dad Ilanz/Glion ( fusiunada da nov per il 1. da schaner 2014) vegn approvada. 
Val Stussavgia: La lescha davart las taxas da cura da la vischnanca da Val Stussavgia dals 18 da november 2013 vegn approvada. 
Partenz davant: Il project per engrondir la serenera da Seewis dal consorzi per aua persa dal Partenz davant vegn approvà. 
La contribuziun chantunala importa 824'432 francs. 
Surses: Ils statuts dal " Consorzi da scola Surses " vegnan approvads. 
Engiadina bassa: Il project da la Pro Engiadina bassa per construir da nov ina via da velos da Vinadi fin al cunfin da la Svizra a Vestmezia vegn approvada. 
I vegn garantida ina contribuziun chantunala da maximalmain 178'750 francs. 
Quest traject è ina part integrala dal project d' ina via da velos dad Ovella fin al cunfin svizzer ch' è separada da la via d' Engiadina frequentada fermamain. 
Contribuziuns chantunalas a differentas instituziuns 
Institut da perscrutaziun AO Tavau ( ARI): A l' institut da perscrutaziun AO Tavau ( ARI) vegn garantida ina contribuziun da totalmain 1,27 milliuns francs per ils onns 2014 fin 2017. 
Per l' onn 2014 èn quai 220'000 francs. 
2015, 2016 e 2017 vegnan concedids 350 000 francs per onn – premess che la vischnanca da Tavau paja per ils onns 2014 fin 2017 ina contribuziun al ARI ch' è almain uschè gronda sco fin ussa. 
Resalvada resta la concessiun dals credits necessaris tras il cussegl grond. 
La AO Foundation è in' organisaziun ch' è activa sin tut il mund en il sectur da la perscrutaziun e da la scolaziun medicinala. 
Il ARI ha sco institut il pli grond ina plazza globalmain fitg impurtanta en ils secturs da perscrutaziun da la AO Foundation. 
Pro senectute dal Grischun: Sa basond sin in nov contract da prestaziuns per ils onns 2014 fin 2017 vegnan pajadas a la Pro senectute dal Grischun ina pauschala sco er ina indemnisaziun tenor prestaziun da tut en tut maximalmain 335'000 francs per onn. 
Uniun chantunala da chant dal Grischun: A l' uniun chantunala da chant dal Grischun vegn garantida ina contribuziun dad annualmain 20'000 francs per ils onns 2014 fin 2016. 
Vitiers vegnan ina garanzia da deficit annuala da maximalmain 15 000 francs a las emnas da chant per chors da scolaras e scolars e da giuvenils sco er contribuziuns annualas als curs spezials da tut en tut maximalmain 15 000 francs. 
Associaziun grischuna per il teater popular: A l' associaziun grischuna per il teater popular vegn garantida ina contribuziun annuala da 15'000 francs per ils onns 2014 fin 2016. 
Per curs spezials vegnan concedidas contribuziuns annualas da tut en tut maximalmain 9500 francs. 
Per la fin da l' onn 
Durant l' onn che va a fin ha la regenza grischuna salvà 41 sesidas. 
Ella ha prendì 1281 conclus ( onn precedent: 1246). 
President da la regenza daventa il 1. da schaner 2014 Mario Cavigelli, schef dal departament da construcziun, traffic e selvicultura. 
Vicepresident daventa il cusseglier guvernativ Martin Jäger, schef dal departament d' educaziun, cultura e protecziun da l' ambient. 
La regenza giavischa a tut las conburgaisas ed a tut ils conburgais bels e paschaivels dis da festa e per l' onn nov tut il bun e buna sanadad. 
Terminà cun success la chatscha d'atun 2013
L' onn 2013 èn vegnids sajettads 4465 tschiervs e 2618 chavriels durant la chatscha grischuna. 
Tar ils tschiervs è quai il segund grond dumber ch' è insumma vegnì sajettà insacura. 
Uschia reusseschi da stabilisar ils effectivs da tschiervs ch' èn actualmain gronds, ed en intginas regiuns vegn schizunt prendida en mira ina reducziun da l' effectiv. 
Ina giada dapli han ins pudì satisfar als basegns regiunals fitg differents tras la chatscha speziala a la fin da l' atun. 
A la chatscha speziala èn sa participads 1554 chatschadras e chatschaders, il dumber il pli grond dapi ch' i dat quella. 
Segund grond dumber da tschiervs sajettads 
Per cuntanscher er mo approximativamain il dumber da 4465 tschiervs sajettads hai duvrà – suenter la chatscha auta dal settember – ina giada dapli ina chatscha a la fin da l' atun. 
Malgrà differentas acziuns da disturbi avant il cumenzament da la chatscha e malgrà intervenziuns en parts da tscherts asils da selvaschina han pudì vegnir sajettads mo 3050 tschiervs durant la chatscha auta dal settember. 
Perquai ch' il success da chatscha è stà different en las diversas regiuns e pervia da las differentas relaziuns en noss chantun, hai duvrà ina segunda fasa da chatscha sin plaun regiunal. 
Uschia han dentant er pudì vegnir schliads problems cun tschiervs ch' immigreschan dal parc naziunal svizzer, dal Vorarlberg u dal Tessin. 
La realisaziun regiunala da la chatscha speziala en etappas ha gì la finamira da gulivar la differenza envers il plan da prelevaziun en uschè paucs dis da chatscha sco pussaivel. 
En duas regiuns, numnadamain en il Scanvetg ed en il Puschlav, è quai reussì en mo dus dis da chatscha. 
En autras regiuns, uschia ad Ardez-Zernez, a Suot Funtauna Merla ed en la Mesolcina, n' è la finamira er betg vegnida cuntanschida cumplainamain suenter diesch dis da chatscha. 
Tras la chatscha d' atun duai l' intervenziun anc necessaria vegnir fatga principalmain tar ils animals feminins. 
La grondezza d' in effectiv da tschiervs resp. il potenzial da reproducziun d' in tal vegn numnadamain regulà prioritarmain cun sajettar animals feminins. 
Tut en tut è la finamira vegnida cuntanschida bunamain dal tuttafatg. 
Cun 2203 taurs sajettads e 2262 vatgas sajettadas è la relaziun tranter ils animals masculins e feminins relativamain equilibrada. 
Quai ha ina influenza positiva sin la capacitad da reproducziun da l' onn proxim. 
Intervenziun modesta tar il chavriel a la fin da l' atun 
Cun stgars 2350 animals è il dumber da chavriels sajettads stà modest en l' emprima fasa. 
Tuttina è il plan da prelevaziun vegnì ademplì gia durant la chatscha auta en passa la mesadad da las regiuns. 
Dals 300 animals ch' eran anc da sajettar èn lura vegnids sajettads 272 animals durant la chatscha d' atun. 
Cun excepziun da trais regiuns èn vegnids cuntanschids ils plans da prelevaziun. 
Nominà la directura dal museum retic
Il departament d' educaziun, cultura e protecziun da l' ambient ha nominà dunna dr. Andrea Kauer Loens sco nova directura dal museum retic a Cuira. 
Ella vegn ad esser en funcziun a partir dal matg 2014 en il museum retic che tutga tar l' uffizi da cultura. 
Andrea Kauer Loens succeda Jürg Simonett che ha manà il museum durant 12 onns e che va anticipadamain en pensiun la primavaira 2014. 
Andrea Kauer Loens ha 37 onns ed ha studegià germanistica ed istorgia a la facultad filosofica da l' universitad da Turitg. 
Suenter in praticum en il museum naziunal a Turitg è ella sa deditgada per trais onns sco assistenta en il seminari da germanistica da l' universitad da Turitg a projects da perscrutaziun, da redacziun e d' intermediaziun. 
Dapi l' onn 2007 lavura Andrea Kauer Loens en il museum retic. 
Sco collavuratura scientifica è ella stada manadra da projects per numerusas exposiziuns spezialas e per numerusas occurrenzas accumpagnantas ed ha er tgirà la collecziun dal museum retic. 
Dapi l' onn 2009 è ella la substituta dal directur dal museum. 
La vischnanca burgaisa da Glion na dastga betg externalisar sia facultad
Per la terza giada curt avant l' entrada en vigur d' ina fusiun da vischnancas è la regenza sco autoritad da surveglianza sa fatschentada cun ina vischnanca burgaisa. 
La regenza constatescha che la vischnanca burgaisa da Glion na dastga betg transferir sias valurs da facultad sin in' associaziun burgaisa. 
Cun la brev dals 3 da december 2013 ha la suprastanza da la vischnanca burgaisa da Glion envidà las burgaisas ed ils burgais ad ina radunanza fixada sin ils 16 da december 2013. 
Ina tractanda è tranter auter stada la fundaziun formala d' ina associaziun burgaisa cun il transferiment immediat da tut las activas e passivas da la vischnanca burgaisa da Glion sin l' associaziun. 
A medem temp ha la suprastanza da la vischnanca burgaisa proponì a la radunanza da burgais d' approvar in sboz dals statuts per l' associaziun sco er da dissolver la vischnanca burgaisa. 
Cunter questa intenziun d' externalisar valurs da facultad intervegn la regenza. 
A la vischnanca burgaisa da Glion vegni scumandà da transferir sia facultad sin in' associaziun burgaisa. 
La situaziun giuridica permetta numnadamain mo d' externalisar valurs da facultad sin in' associaziun burgaisa, sche la vischnanca politica fusiunada n' ha pli nagina vischnanca burgaisa. 
A Glion n' è quai dentant betg il cas, perquai ch' i vegn a dar ina nova vischnanca burgaisa en la vischnanca che fusiunescha per il 1. da schaner 2014. 
La legislaziun chantunala respectiva è vegnida communitgada repetidamain a la vischnanca burgaisa da Glion ed a las autras vischnancas burgaisas ch' èn pertutgadas dal project da fusiun. 
L' uffizi dal register funsil da Glion vegn incumbensà da refusar eventualas dumondas da transferir sin in' associaziun burgaisa immobiglias ch' èn en proprietad da la vischnanca burgaisa da Glion. 
Plinavant ha la regenza constatà che la vischnanca burgaisa da Glion na po er per motivs formals prender nagins conclus correspundents. 
Actualmain consista la suprastanza da la vischnanca burgaisa mo d' in unic commember da suprastanza, uschia ch' ella na po insumma gnanc far propostas legitimas a la radunanza. 
Elegì il cussegl turistic dal Grischun
La regenza ha nominà il cussegl turistic dal Grischun. 
Il cussegl turistic cusseglia la regenza ed ils acturs turistics davart temas strategics, cunzunt davart l' ulteriur svilup da las destinaziuns. 
El dat novs impuls per la cumpetitivitad internaziunala e promova per quest intent il svilup da projects innovativs. 
El procura per ina perspectiva externa critica e creativa e per in dialog progressiv cun ils acturs turistics. 
Cun la convocaziun dal cussegl turistic dal Grischun cumenza il nov program da turissem 2014 fin 2021. 
L' emprim president daventa prof. 
dr. Ernst A. Brugger. 
La refurma dal turissem grischun 2006 fin 2013 ha procurà per structuras pli concisas en il turissem e per ina forza da persvader pli gronda. 
Ussa hai num da sa distinguer da la concurrenza internaziunala sin il martgà tras purschidas unicas, d' auta qualitad ed unidas e da porscher als giasts in' aventura cumplessiva unica. 
Exactamain qua è il punct da partenza dal program da turissem grischun 2014 fin 2021. 
Projects ch' integreschan en moda cooperativa ils differents offerents d' ina regiun turistica u dal chantun e che han ina strategia cuminaivla pon vegnir sustegnids en il rom d' in credit d' impegn da 21 milliuns francs durant ils proxims otg onns. 
La confederaziun ed il chantun sa participeschan mintgamai per la mesadad cun 10,5 milliuns francs. 
En il rom dals projects sustegnids duain ultra da quai vegnir acquirids ulteriurs meds finanzials. 
Il turissem grischun stat pli e pli en la concurrenza internaziunala. 
In' analisa e strategia progressiva, critica e creativa è pli impurtanta che mai. 
Il sustegn da projects innovativs e progressivs duai mussar vias empermettentas. 
Per quest intent sco er per la direcziun strategica dal program da turissem grischun 2014 fin 2021 nominescha la regenza in cussegl turistic che consista da set fin indesch persunalitads. 
Il cussegl turistic duai sa sviluppar a " l' instanza turistica " per propi dal Grischun. 
El cusseglia, senza avair la cumpetenza da decider directa. 
Sia incumbensa è quella da sviluppar vinavant il sistem turistic general " turissem grischun ". 
Per la cumposiziun dal cussegl turistic èn en emprima lingia decisivas las cumpetenzas professiunalas che vegnan giuditgadas sco necessarias per sviluppar a lunga vista il turissem grischun. 
Plinavant è impurtanta la relaziun da las singulas persunalitads cun il Grischun. A medem temp ston talas er cumprovar ina independenza uschè gronda sco pussaivel. 
Ultra da l' orientaziun strategica è decisiva natiralmain er la realisaziun. 
Il cussegl turistic n' è pia betg mo in gremi consultativ da la regenza, mabain el cusseglia, motivescha e sustegna ils acturs turistics a sviluppar projects ed a realisar quels cun success. 
D' impurtanza centrala è qua in' orientaziun consequenta a projects innovativs, cumpetitivs sin plaun internaziunal e marcads tenor princips d' interpresa. 
En il cussegl turistic na sa tracti pia betg da represchentanzas politicas u da represchentanzas dals interess da las destinaziuns. 
Il barat activ tranter il cussegl turistic e las represchentanzas da las destinaziuns sco er da las branschas è dentant a medem temp fitg impurtant. 
Previs è perquai in dialog regular tranter il cussegl turistic e las represchentanzas da l' economia turistica sco er da las destinaziuns. 
Unì differentas cumpetenzas 
Cun prof. 
dr. Ernst A. Brugger han ins gudagnà ina persunalitad per la funcziun da president dal cussegl turistic. Brugger è s' occupà durant sia entira carriera vertenta cun dumondas dal svilup regiunal, da la persistenza e dal svilup da strategias. 
Sco expert cumprovà lavura el per differentas interpresas, dentant er per differents posts federals e per organisaziuns senza finamira da profit ed ha ina vasta rait internaziunala da contacts. 
Ultra da quai ha el in bun dun da contractar, da colliar, da motivar, da provocar e da communitgar. 
Il cussegl turistic sto disponer ultra da quai d' ina cumpetenza en ils secturs manaschament dal lieu e da las destinaziuns, svilup da las destinaziuns, organisaziun da viadis, da congress e da furmaziun supplementara, martgads e pievels esters, concepziun e commerzialisaziun da las purschidas, logistica e sistems da transport sco er d' enconuschientschas dal Grischun, dal turissem grischun e da l' economia grischuna. 
Questas cumpetenzas vegnan furnidas da las suandantas persunalitads: 
Martin Candrian, Candrian Catering SA, Turitg 
Jeannine Pilloud, direcziun dal concern da las VFF, manadra dal traffic da persunas, Berna 
Jürg Schmid, CEO Svizra turissem, Turitg 
Alois Zwinggi, managing director dal forum economic mundial, Cologny ( Genevra) 
D' uffizi èn participads al cussegl turistic il schef dal departament d' economia publica e fatgs socials sco er il president da Grischun vacanzas. 
Questa cumposiziun duai vegnir cumplettada cun nominaziuns sistematicas tras la regenza, cunzunt dals secturs da cumpetenza organisaziun da viadis, marketing e tecnologia d' infurmaziun. 
Il cussegl turistic sa raduna per regla quatter giadas per onn. 
El infurmescha regularmain davart sias activitads. 
La commembra ed ils commembers èn vegnids elegids per ina perioda d' uffizi da quatter onns. 
La reelecziun è pussaivla in' unica giada. 
Cussegl turistic dal Grischun ( perioda electorala dal 1. da schaner 2014 fin ils 31 da december 2017) 
prof. 
dr. Ernst A. Brugger ( president) ( a class=) 
Martin Candrian 
Marcel Friberg 
Jeannine Pilloud 
Jürg Schmid 
Hansjörg Trachsel 
Alois Zwinggi 
Chattà in luf crappà a Tumein
Ils 3 da schaner 2014 ha la surveglianza da chatscha chattà en vischinanza da Tumein il cadaver d' in luf. 
I sa tracta d' in animal mastgel giuven che tutga cun gronda probabilitad tar la rotscha da lufs dal Calanda e ch' è naschì l' onn 2013. 
Il cadaver è vegnì surdà a l' institut da patologia da l' universitad da Berna per ina controlla detagliada e per sclerir la raschun da la mort. 
En il fratemp èsi vegnì confermà ch' il luf è crappà per consequenza d' ina blessura chaschunada d' in projectil. 
Sin fundament dals resultats poi vegnir supponì che l' animal tutgà ha anc vivì in pèr dis, avant ch' el è crappà pervia da la blessura d' in projectil. 
Il departament da construcziun, traffic e selvicultura ha fatg ina denunzia cunter nunenconuschent tar la procura publica dal Grischun cun la finamira da far star bun la persuna ch' è responsabla per la prelevaziun illegala. 
Avertura da la nova stalla da muvel grond al Plantahof a Landquart
Venderdi, ils 17 da schaner 2014, vegn averta uffizialmain la nova stalla da muvel grond dal center da furmaziun e cussegliaziun agricula Plantahof a Landquart. 
Entaifer in onn èn las localitads veglias ed isadas vegnidas remplazzadas tras in nov stabiliment modern. 
Suenter ch' il cussegl grond ha approvà il credit d' impegn da 7 milliuns francs en sia sessiun d' october 2010, ha gì lieu la badigliada mez favrer 2013. 
Suenter in temp da construcziun intensiv da mo 10 mais po la nova stalla da muvel grond ussa vegnir averta cun in act festiv. 
Il temp dals uigls vegls da l' onn 1964, nua ch' ins rentava il muvel, è passà. 
Ils uigls vegls èn vegnids remplazzads tras uigls libers moderns e clers che correspundan als basegns dals animals cun secturs da scolaziun generus. 
La scolaziun e la furmaziun supplementara èn fitg impurtantas al Plantahof. 
Quel è daventà per puras e purs da las direcziuns da producziun las pli differentas, dentant er per gruppas da visitadras e da visitaders che n' èn betg da chasa en l' agricultura, in center da cumpetenza per la tratga da muvel e per l' economia d' alp. 
La nova stalla da muvel grond serva sco stalla da scolaziun e d' experiment 
La nova stalla da muvel grond porscha plazza a 160 envernantas. 
Il stabiliment sa distingua tras ina moda da construcziun funcziunala e persistenta. 
L' apparientscha fascinescha tras furmas cleras. 
Uigls che correspundan als basegns dals animals e locals da scolaziun moderns èn colliads bain sut in tetg. 
La pussaivladad da metter en uigl differentas gruppas d' animals permetta da realisar experiments pratics per la scolaziun e per la cussegliaziun. 
En ils locals da scolaziun pon vegnir instruidas gruppas pli pitschnas e pli grondas generalmain u specificamain cun meds auxiliars moderns. 
Igl è er pussaivel d' organisar curs da perfecziunament naziunals ed internaziunals cun differentas spezialistas e spezialists per l' allevament d' animals. 
Per visitadras e visitaders che n' èn betg da chasa en l' agricultura daventa l' invista da la mulschera generusa in' aventura. 
Las surfatschas dal tetg ch' èn drizzadas vers sid èn vegnidas dadas en locaziun ad in gestiunari d' implants fotovoltaics. 
L' implant ha ina prestaziun da circa 170 kWp. 
Quai correspunda al consum d' electricitad da var 50 fin 60 chasadas per onn. 
Communicaziun da la regenza dals 16 da schaner 2014
La regenza grischuna sustegna ina meglra indemnisaziun dals medis da chasa. 
Ella beneventa in' ordinaziun correspundenta da la confederaziun. 
Plinavant ha la regenza approvà pliras revisiun da planisaziuns localas. 
La revalitaziun da la medischina da chasa vegn beneventada 
La regenza grischuna beneventa la meglieraziun da la posiziun da la medischina da chasa ch' il cussegl federal prevesa da far cun adattar las structuras tariffaras en l' assicuranza da malsauns. 
L' ordinaziun correspundenta dal cussegl federal prescriva ch' ils medis da chasa pon quintar en il futur indesch puncts da taxa dapli per mintga consultaziun en lur pratica. Quai correspunda ad in supplement medi da 9,80 francs. 
Uschia pon en il futur ils medis da chasa vegnir indemnisads meglier per las prestaziuns medicinalas ch' els furneschan. 
En tut signifitgescha quai entradas supplementaras d' annualmain circa 200 milliuns francs per ils provediders da basa. 
Questa meglieraziun vegn fatga senza chaschunar custs supplementars, mo tras respargns tariffars tar tschertas prestaziuns tecnicas. 
Ord vista da la regenza grischuna sto la disposiziun da l' ordinaziun anc vegnir cumplettada: Er per ospitals en ina regiun che garanteschan il provediment da la populaziun cun medis da chasa tras lur medis, sto vegnir applitgà il supplement per prestaziuns dal medi da chasa en sia pratica. 
En las regiuns d' ospital dal Surses, da la Val Müstair e da la Bregaglia èn ils ospitals ils unics provediders da basa da la populaziun, medis che pratitgeschan en moda libra na datti betg en questas regiuns. 
Puspè 290 novs contingents d' abitaziuns da vacanzas 
Per l' onn 2014 survegn il chantun Grischun – analogamain als onns precedents – da la confederaziun en total 290 permissiuns da contingent per l' acquist d' abitaziuns da vacanzas tras persunas a l' exteriur. 
La regenza ha repartì ils contingents da l' onn 2014 sco suonda: 240 contingents per objects en surbajegiadas cumplettas e 50 contingents per l' acquist d' objects singuls. 
Ultra da quai dastgan ils 276 contingents che n' èn betg vegnids duvrads durant l' onn precedent vegnir transferids sin l' onn current. 
L' ordinaziun federala davart las abitaziuns secundaras che limitescha la construcziun da novas abitaziuns secundaras dapi il 1. da schaner 2013 en la gronda part da las vischnancas grischunas, n' excluda betg l' acquist da bains immobigliars da vacanzas tras persunas a l' exteriur. 
Particularmain l' acquist d' abitaziuns da vacanzas entaifer il spazi d' abitar existent e l' acquist d' unitads d' abitar che vegnan administradas en il rom da furmas d' alloschament structuradas restan vinavant suttamess a l' obligaziun da dumandar ina permissiun, e quai en il rom dal contingent chantunal. 
Da vischnancas e da regiuns 
Churwalden: La regenza ha approvà l' ultima part da la revisiun parziala da la planisaziun locala ch' era vegnida concludida da la vischnanca da Churwalden ils 2 d' october 2012. 
La revisiun da la planisaziun locala substituescha ils differents meds da planisaziun da las trais vischnancas da Malix, da Churwalden e da Parpan che han fusiunà per il 1. da schaner 2010, cun ina planisaziun d' utilisaziun unitara, omogena e moderna per la nova vischnanca da Churwalden. 
Ad interim resta sistida la procedura d' approvaziun per la nova zona centrala Portal a Churwalden. 
Mesauc: La revisiun parziala da la planisaziun locala, concludida da la vischnanca da Mesauc ils 12 da mars 2012, vegn approvada cun resalvas. 
Singulas zonas d' edifizis d' abitar ch' èn vegnidas concludidas da nov vegnan returnadas a la vischnanca per las repassar, e quai pervia da la mancanza d' in basegn cumprovà. 
Tavau: La revisiun parziala da la planisaziun locala, concludida da la vischnanca da Tavau ils 14 da matg 2013, vegn approvada. 
La revisiun parziala cuntegna per l' ina differentas cumplettaziuns minimalas da las zonas che sa chattan en il sectur transitoric tranter guaud e zonas da construcziun inclusiv zonas verdas respectivamain tranter guaud e zonas d' agricultura e per l' autra differentas pitschnas correcturas da zonas. 
Nufenen: La revisiun parziala da la planisaziun locala da la vischnanca da Nufenen, concludida ils 20 da zercladur 2013, vegn approvada. 
Adattads vegnan differents meds da planisaziun ( tranter auter zona da protecziun da la cuntrada e zona da protecziun da la natira). 
Plinavant èn vegnidas fatgas in' examinaziun ed in' adattaziun da las zonas ordaifer il territori dal vitg. 
Puntraschigna: La revisiun parziala da la planisaziun locala, concludida da la vischnanca da Puntraschigna ils 24 d' october 2013, vegn approvada. Quella cumpiglia in plan da zonas e plan general da furmaziun 1 :1000 " hotel Müller ". 
Il motiv per la revisiun parziala è stada in' amplificaziun previsa dal cumplex d' hotel. 
Samedan: La revisiun parziala da la planisaziun locala da la vischnanca da Samedan dals 27 d' october 2011 vegn approvada. 
La nova planisaziun d' utilisaziun creescha essenzialmain ina zona d' hotels e d' abitar en il territori Sper l' En. 
Là duain vegnir realisadas emprimas abitaziuns sco er in hotel. 
Val S. Pieder: La revisiun parziala da la planisaziun locala da la vischnanca da Val S. Pieder, concludida ils 22 da settember 2013, vegn approvada. 
La revisiun parziala cuntegna midadas dal plan da zonas 1 :2000 territori da construcziun, dal plan da zonas 1 :5000 Hüschiquelle sco er dal plan da zonas 1 :5000 Gadastatt. 
Ardez: La revisiun parziala da la constituziun communala da la vischnanca dad Ardez dals 29 d' october 2013 vegn approvada. 
Il motiv per la revisiun parziala è il project d' ina fusiun da las vischnancas dad Ardez, da Ftan, da Guarda, da Scuol, da Sent e da Tarasp, dal qual l' entrada en vigur è previsa per il cumenzament da l' onn 2015. 
La perioda d' uffizi da las commembras e dals commembers da las autoritads vegn prolungada correspundentamain. 
Schlarigna: La revisiun parziala da la constituziun communala da la vischnanca da Schlarigna dals 3 da zercladur 2013 vegn approvada. 
Il motiv per la revisiun è l' introducziun d' ina direcziun da scola, per ch' il cussegl da scola possia sa concentrar sin las incumbensas strategicas. Quai pretenda in dumber pli pitschen da commembras e commembers dal cussegl da scola. 
Samignun: Il project per construir rempars per il Schergenbach en la vischnanca da Samignun vegn approvà. 
I vegn garantida ina contribuziun chantunala da totalmain 118'250 francs. 
Realisadas vegnan mesiras da la correcziun dals curs d' aua en l' intschess da duana a Spissermühle che servan a proteger cunter auas grondas. 
Projects da vias 
Ultra da quai ha la regenza approvà 150'000 francs per lavurs da construcziun sin il suandant traject: 
- via da la Chlus, Landquart – Grüsch: lavurs d' impressari e da cuvrida, punt da la Landquart, Felsenbach 
La confederaziun ed il chantun procuran per la segirezza en las regiuns da cunfin
Cusseglier guvernativ Christian Rathgeb, schef dal departament da giustia, segirezza e sanadad, e Markus Kobler, cumandant dal corp da guardias da cunfin III, èn sa scuntrads oz cun las autoritads communalas dal Puschlav per orientar davart la situaziun da segirezza en la regiun da cunfin. 
Perquai che las controllas da cunfin èn vegnidas abolidas en il territori da Schengen è il turissem criminal creschì en Svizra. 
En spezial èn vegnids registrads dapli malfatgs da facultad respectivamain enguladitschs cun infracziun. 
En il Grischun èn pertutgadas oravant tut las regiuns per lung da l' axa da transit A13 sco er la Surselva. 
En il Puschlav è il dumber d' enguladitschs cun infracziun sa redublà a 15 l' onn 2013, quai che ha segiramain influenzà il sentiment da segirezza en la val. 
La criminalitad vegn cumbattida energicamain 
Sco che cusseglier guvernativ Christian Rathgeb ha punctuà oz tar la scuntrada cun las autoritads dal Puschlav, vegn la situaziun en la val, ma er en la Vuclina vischina, observada permanentamain. 
La polizia chantunala dal Grischun s' occupa seriusamain da la situaziun en il Puschlav ed ha instradà mesiras. 
Uschia èn las prioritads d' acziun en tut il Grischun vegnidas spustadas pli fitg en direcziun d' activitads da la polizia da segirezza e da la polizia criminala. 
Ultra da quai èn vegnidas fatgas differentas acziuns sistematicas, per part en collavuraziun cun il corp da guardias da cunfin. 
Per far energicamain frunt a l' augment dal turissem criminal s' engascha cusseglier guvernativ Rathgeb per in rinforz dal corp da polizia e per ina stretga collavuraziun cun il corp da guardias da cunfin sco er cun l' exteriur vischin. 
Da vart da la polizia vegn actualmain examinà, sch' i duess vegnir creada ina gruppa d' acziun mobila che pudess entrar en acziun sin tut il territori chantunal, ed uschia en spezial er en il Puschlav. 
Sche l' effectiv da la polizia chantunala duai vegnir engrondì vegn a stuair decider il cussegl grond. 
La duana sustegna il Puschlav 
L' examinaziun dal dispositiv è er ina incumbensa directiva permanenta per l' administraziun da duana. 
En quest connex sa tracti d' examinar l' organisaziun e la disposiziun existenta e da las adattar a las novas ristgas. 
L' annunzia d' adattar il dispositiv da duana en il Grischun ha irrità la populaziun dal Puschlav. 
La direcziun da circumdari da duana da Schaffusa ed il commando da la guardia da cunfin a Cuira mettan perquai in grond pais sin l' explicaziun da las decisiuns prendidas. 
Ils fatgs èn ils suandants: 
Al passagi dal cunfin a Campocologno pon las controllas dal traffic da rauba vegnir liquidadas sco fin ussa da glindesdi fin venderdi da las 7.30 a las 12.00 e da las 13.30 a las 17.30. La sonda da nov sin preannunzia. 
Il team existent vegn rinforzà cun in collavuratur supplementar. 
En il traffic da persunas vegnan abolids ils temps da controlla fixs. 
Grazia a l' utilisaziun da las sinergias cun la duana civila vegnan ils viagiaturs a pudair profitar er en l' avegnir dals servetschs durant ils temps da controlla. 
Ordaifer quests temps pon las annunzias da dazi vegnir fatgas sco fin ussa tras ina procedura da decleranza persunala ( chascha da brevs). 
Las acziuns da la guardia da cunfin n' èn betg pli liadas als temps da controlla. 
Ellas pon vegnir fatgas en moda flexibla areguard il temp confurm a la situaziun, ma er en moda surprendenta al passagi dal cunfin u en il territori da cunfin. 
Uschia poi vegnir reagì en moda svelta la notg u p.ex. durant las fins d' emna sin cas, e quai cun controllas sistematicas e cun acziuns concentradas. 
La stretga collavuraziun cun la polizia chantunala vegn cuntinuada. 
L' effectiv da set guardias da cunfin na vegn betg midà. 
Las guardias da cunfin che vegnan pensiunadas anticipadamain ils proxims onns vegnan remplazzadas successivamain. 
Quatter aspirants da lingua materna taliana han cumenzà ils 6 da schaner 2014 la scolaziun da guardia da cunfin a Liestal. 
Vote électronique: L'access al code da funtauna da sistems svizzers da la segunda generaziun duai vegnir facilità
Il vote électronique daventa anc pli transparent. 
Ils chantuns participads simplifitgeschan l' access al code da funtauna da lur sistems da la segunda generaziun. 
E in consorzi lavura il Grischun ensemen cun set auters chantuns vi d' in sistem segir per vote électronique ch' è vegnì sviluppà vinavant tecnicamain. 
Il consorzi vote électronique, dal qual fan part a partir da l' onn 2014 otg chantuns ( 1), il chantun Genevra ( ses sistem vegn duvrà da trais ulteriurs chantuns ( 2) per votar sin via electronica via internet) ed il chantun Neuchâtel, che ha in agen sistem, sviluppeschan actualmain vinavant lur sistems. 
La finamira da quest ulteriur svilup è la realisaziun da las pretensiuns dal terz rapport dal cussegl federal davart il vote électronique da la stad 2013 e da la nova basa giuridica federala per la votaziun electronica ch' è entrada en vigur per ils 15 da schaner 2014. 
En il center stat en quest connex l' introducziun d' ina pussaivladad per verifitgar las votaziuns. 
Ultra da quai duai vegnir garantì l' access senza barrieras als sistems, uschia che era persunas cun impediments pon votar en moda autonoma e resguardond il secret da votaziun. 
Ils chantuns involvids han l' intenziun da facilitar l' access al code da funtauna da lur sistems sviluppads. 
In code da funtauna è in text scrit en ina lingua da programmar d' in program da computer. 
Quest pass augmenta la transparenza ed è pia ina mesira impurtanta per stgaffir confidenza. 
Il chantun Genevra dispona dapi l' onn 2010 d' ina basa giuridica che permetta l' access al code da funtauna ( art. 60 lit. 
10 da la lescha davart ils dretgs politics). 
Sin basa da quai ha il chantun Genevra pussibilità l' onn 2013 duas giadas l' access al code da funtauna. 
Il chantun Neuchâtel vul render accessibel il code da funtauna dal sistem da la segunda generaziun per utilisadras ed utilisaders registrads da l' uschenumnà " guichet unique ". 
Il consorzi vote électronique vegn a publitgar uffizialmain il code da funtauna dal sistem da la segunda generaziun. 
Il code da funtauna dals sistems da la segunda generaziun vegnan a star a disposiziun il pli baud l' enviern 2014/2015. 
Dapi l' onn 2010 fa il Grischun – sco in da plirs chantuns da pilot – tests cun il vote électronique per las Svizras e per ils Svizzers a l' exteriur. 
La finamira è quella da dar fin l' onn 2019/2020 a tut las votantas ed a tut ils votants dal Grischun la pussaivladad da far diever dal vote électronique. 
L' onn 2016 duain cumenzar projects da pilot cun votantas e votants en il Grischun. 
Il vote électronique duai daventar il terz chanal da votaziun sper la votaziun a l' urna e sper la votaziun per correspundenza, ed avair il medem status sco quellas. 
Persunas da contact: 
- chantun Grischun: chancelier dr. Claudio Riesen, tel. 081'257'22'21 
- consorzi vote électronique: Stefan Langenauer, schef da l' uffizi da statistica da Turitg, tel. 043'259'75'01 
( 1) chantuns AG, TG, SH, SO, GR, FR, SG, ZH ( a partir dal 1-1-2014) 
( 2) chantuns BS, BE, LU. 
Communicaziun da la regenza dals 23 da schaner 2014
La regenza grischuna ha prendì enconuschientscha dal quint final dal project per ils gieus olimpics d' enviern 2022. 
Plinavant ha ella deliberà contribuziuns – tranter auter per la protecziun da la lingia da viafier d' Arosa cunter crudada da crappa. 
Rendaquint tar il project per ils gieus olimpics d' enviern 2022 
La regenza grischuna ha prendì enconuschientscha dal quint final da l' uniun " XXIV. 
Gieus olimpics d' enviern Grischun 2022 ". 
Tenor il quint final èn resultads – sco gia enconuschent – custs en l' autezza da circa 5,1 milliuns francs dals partenaris participads al project. 
Tenor la garanzia da survegnir contribuziuns che la regenza grischuna aveva dà sto il chantun Grischun surpigliar ina part da maximalmain in sisavel, quai che correspunda ad 855'537 francs. 
Ils auters custs vegnan pajads dals partenaris, pia da la confederaziun e da Swiss olympic ( mintgamai 2/6), sco er da las vischnancas da San Murezzan e da Tavau ( ensemen 1/6). 
Sanaziuns d' ovras electricas: verifitgar la calculaziun dals custs 
L' intent da las disposiziuns da la lescha federala davart la protecziun da las auas che concernan la renatiralisaziun da las auas è tranter auter quel da reducir las consequenzas negativas per las auas currentas che derivan da l' utilisaziun da la forza idraulica. 
Possessurs d' ovras idraulicas che ston far lavurs da sanaziun survegnan indemnisads ils custs cumplains imputabels. 
Ina nova ordinaziun federala regla ils detagls per calcular ils custs da mesiras manaschialas. 
Perquai che la finanziaziun da la sanaziun da las ovras idraulicas è d' impurtanza centrala per ils chantuns alpins, han ils chantuns ch' èn s' associads en la Conferenza da las regenzas dals chantuns alpins ( CRCA) – als quals appartegna er il Grischun – decidì d' inoltrar ina posiziun cuminaivla tar il sboz da l' ordinaziun. 
La regenza grischuna sustegna cumplainamain la posiziun da la CRCA. 
En quella vegn tranter auter dumandà da verifitgar cun quints da model, sche la calculaziun dals custs imputabels per mesiras manaschialas saja realisabla. 
Pir sin basa da talas calculaziuns da model possian vegnir giuditgadas las consequenzas da l' ordinaziun. 
Plinavant duai la confederaziun metter a disposiziun als chantuns meds d' agid per ina calculaziun unitara e per in giudicament en connex cun la finanziaziun da mesiras. 
Da vischnancas e da regiuns 
Arosa: Il project " Segiraziun da grippa en il Verbrunnenwald " che l' uffizi da guaud e privels da la natira ha inoltrà per incumbensa da la Viafier retica ( VR) vegn approvà. 
I vegn garantida ina contribuziun da maximalmain 1,95 milliuns francs. 
Il project ha la finamira da proteger tar Lüen la lingia da viafier d' Arosa. 
Per quai vegnan installadas raits da protecziun cunter crudada da crappa d' ina lunghezza totala da 94 meters sco er in rempar da protecziun cunter crudada da crappa d' ina lunghezza totala da 95 meters. 
Crudadas da crappa tar Lüen ils 29 da mars 2013 ed ils 16 d' october 2013 avevan chaschunà interrupziuns pli lungas da la lingia da la VR Cuira-Arosa. 
Churwalden: Per las lavurs da detagl e la concretisaziun dal " Portal Churwalden " ( fasa 2) vegn garantida a la vischnanca da Churwalden ina contribuziun da totalmain 150'000 francs en il rom da la nova politica regiunala ( NPR) ( mintgamai per la mesadad a quint da la confederaziun e dal chantun). 
Il project rinforza l' attractivitad da la purschida turistica totala da la regiun. 
Latiers tutga la construcziun d' ina teleferica d' apport da Churwalden en il territori da skis da Lai-Arosa. 
L' avertura da questa teleferica è previsa per l' enviern 2015/16. 
Zernez: La revisiun parziala da la lescha da construcziun, concludida da la vischnanca da Zernez ils 30 d' avust 2013, vegn approvada. 
La revisiun cuntegna tranter auter novas disposiziuns davart l' autezza da la culmaina e davart la lunghezza d' edifizis. 
Circul da Bravuogn: La revisiun parziala da la constituziun cirquitala dal circul da Bravuogn dals 24 da november 2013 vegn approvada. 
Cun la revisiun parziala vegn abolì il cumin ed introducida la votaziun a l' urna sco cumpensaziun. 
Contribuziuns chantunalas a differentas instituziuns ed occurrenzas 
Festival svizzer da chors d' uffants e da giuvenils: Il 5avel festival svizzer da chors d' uffants e da giuvenils che ha lieu dals 14 fin ils 17 da matg 2015 a Mustér vegn sustegnì cun ina garanzia da deficit da maximalmain 100'000 francs. 
Opera San Murezzan: A l' Opera San Murezzan vegn concedida ina garanzia da deficit da maximalmain 80'000 francs per dar l' opera " La Gazzetta " da Gioacchino Rossini il zercladur/fanadur 2014 en l' hotel Kulm a San Murezzan. 
Projects da vias 
Ultra da quai ha la regenza approvà 6'101'000 francs per lavurs da construcziun sin il suandant traject: 
- via sursilvana: lavurs d' impressari en connex cun la construcziun da la punt dal Rain a Glion vest 
Il Grischun e Turitg profitan dal World Economic Forum (WEF) per la colliaziun d'interpresas en quai che concerna l'Asia
Communicaziun cuminaivla dals chantuns Grischun e Turitg a las medias 
Ils chantuns Grischun e Turitg han manà tras ier saira a l' ur dal World Economic Forum ( WEF) in' occurrenza per l' economia ch' è vegnida organisada da las duas direcziuns chantunals da l' economia publica. 
En in referat èn interpresas interessadas vegnidas infurmadas d' in expert davart las schanzas e las sfidas per interpresas svizras en ils martgads da l' Asia. 
Mintga onn sa scuntran numerus represchentants impurtants da l' economia e da la politica la fin da schaner a Tavau al World Economic Forum ( WEF). 
Ils chantuns Grischun e Turitg han infurmà ier saira a l' ur dal WEF interpresas interessadas davart las schanzas e las sfidas per interpresas svizras en ils martgads da l' Asia. 
A la tschaina d' interprendiders èn sa participads var 40 persunas sco er plirs cussegliers guvernativs dals chantuns Grischun e Turitg. 
Ils represchentants da las duas regenzas han profità da l' occurrenza per tgirar contacts cun represchentants da l' economia. 
Ils martgads creschents da l' Asia sco schanza per interpresas svizras 
Ils martgads creschents da l' Asia èn ina gronda schanza per interpresas svizras. 
Sch' ina interpresa sa decida d' entrar en il martgà da l' Asia, resultan da quai schanzas attractivas e lucrativas. Il medem mument na dastgan las sfidas però betg vegnir sutvalitadas. 
En ses referat infurmativ ha Kishore Mahbubani, professer da politologia e decan da la Lee Kuan Yew School of Public Policy a l' Universitad naziunala da Singapore, tractà las schanzas e las sfidas per interpresas svizras en ils differents martgads da l' Asia. 
Suenter il referat hai dà in barat d' ideas ed ina discussiun cun occasiun per far dumondas. 
Approfundar la collavuraziun dal Grischun e da Turitg 
Ils chantuns Grischun e Turitg han gia dapli blers onns ina collavuraziun buna e stretga, per exempel en il rom da la conferenza da las regenzas dals chantuns da la Svizra orientala. 
Cun la preschientscha cuminaivla al WEF vegn questa collavuraziun cumplettada d' in ulteriur chapitel e duai vegnir cuntinuada en l' avegnir. 
Las planisaziuns che curran actualmain per in parc d' innovaziuns naziunal cun Turitg sco lieu central e cun differents lieus affiliads porscha l' occasiun per ina collavuraziun anc pli stretga, per exempel en il sectur da las scienzas biologicas ( life science). 
Turitg po offrir en quest connex cumpetenzas en il sectur da la tecnologia biologica e medicinala ed il Grischun po contribuir sco puncts centrals las applicaziuns en il sectur da la tecnologia medicinala. 
Persunas da contact per las medias: 
Chantun Grischun: 
- cusseglier guvernativ Hansjörg Trachsel, schef dal departament d' economia publica e fatgs socials, telefon 081'257'23'01, e-mail Hansjoerg.Trachsel@dvs.gr.ch 
- Eugen Arpagaus, manader da l' uffizi per economia e turissem dal Grischun, telefon 081'257'23'77, e-mail Eugen.Arpagaus@awt.gr.ch 
Chantun Turitg: 
- pledadra da la regenza Susanne Sorg, telefon 043'259'59'00, e-mail Susanne.Sorg@sk.zh.ch 
La ARGE ALP publitgescha in premi da giuventetgna per la promoziun da la pasch
La Cuminanza da lavur da las regiuns alpinas, da la quala fa part er il Grischun, ha publitgà in premi tar la dumonda " Co pudain nus segirar la pasch? ". 
Giuvenils èn envidads, 100 onns suenter il cumenzament da l' Emprima guerra mundiala, d' inoltrar contribuziuns litteraras e filmicas tar quest tema. 
Il premi importa tut en tut 15'000 euros. 
L' onn 2014 èsi 100 onns che l' Emprima guerra mundiala è rutta ora. 
L' Emprima guerra mundiala ha midà l' istorgia da l' Europa ed ha instradà svilups globals. 
Sin tut il mund eran passa 70 milliuns umans pertutgads da la guerra, da quai 60 milliuns in Europa. 
Passa 9 milliuns schuldads e var 7 milliuns persunas civilas èn daventads sias victimas, tant en las confruntaziuns militaras directas sco er pervia da malsognas e fominas. 
Betg tut ils pajais da l' Europa n' eran pertutgads da medema maniera da la guerra. 
Grazia a sia neutralitad ed a la mobilisaziun da l' armada a l' occupaziun dals cunfins è la Svizra restada per gronda part intacta. 
Inoltrar texts u videos 
In' Europa paschaivla è la premissa generala per bunas cundiziuns da viver e per crear ina basa solida per l' avegnir. 
Ma co po ina convivenza en pasch vegnir cuntanschida e mantegnida? 
Per promover ina cultura da la pasch assegna la Cuminanza da lavur da las regiuns alpinas ( ARGE ALP) l' onn 2014 in premi da giuventetgna internaziunal. 
Umans giuvens tranter 15 e 20 onns da tut ils pajais federativs, da tut las regiuns e da tut ils chantuns da la ARGE ALP èn envidads da sa participar a questa occurrenza cun atgnas ovras. 
Tar la dumonda " Co pudain nus segirar la pasch? 
" pon vegnir inoltradas per la premiaziun lavurs en scrit, ma er videos ed autras lavurs da multimedia. 
Er contribuziuns cuminaivlas – per exempel d' ina classa da scola – dastgan vegnir inoltradas. 
Exclus da la concurrenza èn percunter ovras d' art, cudeschs e texts gia publitgads sco er lavurs premiadas a chaschun d' autras concurrenzas. 
Il premi da la ARGE ALP vul animar ed encuraschar a reflectar e vul cuntanscher che giuvenils intermedieschian lur vista da la pasch a persunas da la medema vegliadetgna. 
Tge signifitga la pasch? 
Tge poss jau contribuir? 
Quant impurtant è per mai in cumportament plain respect e paschaivel en il mintgadi? 
Nua è periclitada mia integritad persunala? 
Stoss jau ma proteger? 
Questas e sumegliantas dumondas pon manar a las lavurs per la concurrenza. 
Ina giuria da la ARGE ALP vegn a giuditgar davart la surdada dal premi. 
La premiaziun da las lavurs ha lieu a la conferenza dals schefs da las regenzas da la ARGE ALP la fin da zercladur 2014 a Trient ( Italia). 
Las titularas ed ils titulars dal premi vegnan envidads a la premiaziun. 
La summa dals premis importa en tut 15'000 euros. 
Giuvenils tranter 15 e 20 onns che vulessan sa participar a la concurrenza, ston s' annunziar fin il pli tard ils 28 da favrer 2014 sut info@argealp.org ed inditgar en quest connex lur num, la data da naschientscha ed il lieu da domicil. 
Las participantas ed ils participants ston ultra da quai inditgar en l' annunzia per tge categoria da lavurs ( text u film/multimedia) ch' ellas ed els vulan inoltrar ina contribuziun. 
Las lavurs ston vegnir inoltradas fin il pli tard ils 18 d' avrigl 2014. 
Ulteriuras infurmaziuns datti sut 
La ARGE ALP 
La ARGE ALP sezza cultivescha ina vischinanza viva en pasch. 
Ses intent è quel d' approfundar la conscienza dad esser responsabel per il spazi da viver alpin, ed ella vul sviluppar vinavant questa conscienza en moda persistenta per il bain da las abitantas e dals abitants. 
A la cuminanza da lavur, ch' è vegnida fundada l' onn 1972 en il Tirol, appartegnan diesch pajais federativs, regiuns e chantuns da quatter stadis. 
Commembers èn ils chantuns svizzers Grischun, Son Gagl e Tessin, ils pajais federativs austriacs Salzburg, Tirol e Vorarlberg, il pajais federativ tudestg Baviera sco er las regiuns talianas Tirol dal Sid, Trient e Lumbardia. 
Presidiada vegn la ARGE ALP mintgamai per in onn d' in da ses commembers. 
Actualmain è quai il Trentino. 
Tests da las sirenas, mesemna, ils 5 da favrer 2014
Mesemna, ils 5 da favrer 2014, ha lieu en tut la Svizra il test annual da las sirenas: las 13.30 il " alarm general " e las 14.15 il " alarm dad aua ". 
Cun ils tests da las sirenas vegn d' ina vart controllada la prontezza da funcziun da las sirenas e da l' autra vart po la populaziun emprender d' enconuscher ils differents signals d' alarm, cun ils quals ella vegn alarmada en cas da privel acut. 
1. Alarm general 
Il " alarm general " vegn dà en tut il chantun, e quai a las 13.30. Quest alarm serva ad examinar il telecumond da la sirena. 
Il " alarm general " è in tun urlant che va si e giu e che dura ina minuta. 
I na ston vegnir prendidas naginas mesiras da cumportament e da protecziun. 
Sch' il signal " alarm general " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun tadlar radio, suandar ils avis da las autoritads ed infurmar las vischinas ed ils vischins. 
2. Alarm dad aua 
Il " alarm dad aua " vegn dà cun las sirenas da l' alarm dad aua a las 14.15. I sa tracta d' in tun bass interrut regularmain che dura sis minutas. 
I na ston vegnir prendidas naginas mesiras da cumportament e da protecziun. 
L' alarm dad aua resuna mo en l' intschess da mirs da fermada. 
Dals plans da fugia en cas d' alarm dad aua pon ins prender invista tar questas vischnancas. 
Sch' il signal " alarm dad aua " resuna però ordaifer la controlla da las sirenas annunziada, vul quai dir ch' ina periclitaziun da la populaziun saja pussaivla. 
En quest cas duai la populaziun bandunar immediatamain il territori periclità. 
Ulteriuras infurmaziuns e reglas da cumportament sa chattan ins sin il Teletext, pagina 662, e sil internet http://www.sirenentest.ch. 
La populaziun vegn supplitgada d' avair chapientscha per las dischagreabladads en connex cun las controllas da sirenas. 
Sajettà in ulteriur luf en il Grischun
La fin d' emna passada ha in chatschader, che gieva a chatscha da guetta sin vulps en il Grischun dal nord, sajettà per sbagl in luf. 
Suenter ch' il chatschader ha realisà ses sbagl, è el immediatamain sa denunzià sez tar ils organs da surveglianza da chatscha. 
Tar il luf sajettà sa tracti d' in giuven animal masculin. 
El è vegnì sajettà en la regiun da la Tumleastga. 
Sch' i sa tracta en cas da l' animal sajettà d' in giuven animal masculin da la rotscha dal Calanda po pir vegnir ditg suenter che sia DNA è vegnida analisada. 
La chatscha da guetta, durant la quala vegnan sajettadas oravant tut vulps, dura anc fin la fin da favrer. 
Tranter la sajettada illegala il cumenzament da l' onn e questa sajettada per sbagl na datti nagin connex. 
Quatter ulteriurs lufs da la rotscha dal Calanda èn identifitgads geneticamain 
Sin basa d' emprovas d' excrement han pudì vegnir identifitgads quatter ulteriurs animals da la rotscha dal Calanda. 
I sa tracta da dus animals masculins M42 ed M43 e da dus animals feminins F10 ed F11. 
Cun gronda probabilitad sa tracti da luffins ch' èn naschids l' onn 2013. 
Midadas tar ils glatschers en il Grischun: pussaivladad da consultar chartas en l'internet
Dapi passa 100 onns mesira il servetsch forestal dal chantun Grischun las posiziuns da las lieungas da differents glatschers. 
Questas serias da mesiraziuns unicas pon vegnir consultadas da nov sin ina charta interactiva en l' internet. 
Glatschers fascineschan – ed els èn fitg impurtants tant dal puntg da vista scientific sco er economic. 
Fluctuaziuns tar glatschers valan sco in dals megliers indizis per identifitgar midadas dal clima. 
Ils glatschers èn reservuars d' aua e giogan sco tals ina rolla impurtanta per il diever economic ( aua da baiver, producziun d' electricitad) e per la valitaziun dal privel d' aua gronda. 
Ultra da quai han ils munds glazials impressiunants er per il turissem ina muntada che na dastga betg vegnir sutvalitada. 
Las collavuraturas ed ils collavuraturs da l' uffizi da guaud e privels da la natira ( UGP) mesiran mintga onn las lieungas da differents glatschers sin il territori grischun. 
Grazia a questas mesiraziuns existan per passa 20 glatschers en il chantun Grischun serias da mesiraziuns che cumpiglian per part bler dapli che 100 onns. 
Quests resultats unics vegnan integrads en la perscrutaziun actuala davart ils glatschers e davart il clima e servan tranter auter a verifitgar models u ad analisar signals climatics. 
Els vegnan dentant er duvrads per giuditgar las consequenzas directas ed indirectas che las midadas tar il glatschers han per l' ambient. 
Ils glatschers ch' èn vegnids mesirads en il Grischun vegnan preschentads da nov en ina charta interactiva. 
Tar mintga glatscher mesirà pon ins ultra da quai consultar ina pitschna documentaziun cun maletgs istorics ed actuals. 
Link a la charta interactiva: http ://map.geo.gr.ch/gletscher ( duvrar il buttun " i " en la trav da simbols per survegnir infurmaziuns davart ils glatschers). 
Communicaziun da la regenza dals 30 da schaner 2014
La regenza grischuna suttametta a la confederaziun ina proposta per laschar avertas las butias las dumengias en las regiuns turisticas. 
Plinavant sa stenta la regenza da mantegnair l' agentura consulara taliana a Cuira. 
Il sboz da la confederaziun per laschar avertas las butias las dumengias sto vegnir repassà 
Ademplind ina incumbensa parlamentara ha la confederaziun preschentà in sboz per in' ordinaziun che regla l' avertura da las butias las dumengias en territoris da turissem. 
Tenor quest sboz duain centers da cumpra che servan als basegns dal turissem internaziunal dastgar occupar lavurantas e lavurants senza ina permissiun las dumengias durant tut l' onn. 
En sia posiziun a la confederaziun suttametta la regenza grischuna propostas per midadas essenzialas che han l' intent d' adattar l' ordinaziun pli fitg als basegns ed a las relaziuns turisticas actualas. 
La disposiziun excepziunala vertenta, tenor la quala ils manaschis en regiuns turisticas che servan a satisfar a basegns specifics da las turistas e dals turists, dastgan occupar lavurantas e lavurants las dumengias, na duai betg vegnir extendida mo per singuls centers da cumpra, sco quai ch' i vegn proponì da la confederaziun, mabain cumpigliar tut ils centers da cumpra en regiuns turisticas, ch' èn sezs ina purschida turistica en il senn d' in " shopping " e che fan lur gudogn per ina gronda part cun las turistas ed ils turists. 
Far cumpras tutga oz tar ils motivs ils pli impurtants per in viadi en Svizra e vegn resguardà sco eveniment. 
Il shopping è pia in grond basegn turistic. 
Plinavant sto vegnir repassada la definiziun da las regiuns turisticas ch' è fixada en l' ordinaziun. 
Tenor la proposta da la regenza sto vegnir consultada per quest intent la legislaziun federala davart la promoziun d' alloschaments vertenta. 
Tenor quella vala explicitamain tut il chantun Grischun sco regiun turistica. 
Senza resalvas vegn sustegnida l' aboliziun da la limitaziun vertenta da dumengias da vendita tenor stagiuns. 
Ozendi sa stenta il turissem da reducir las variaziuns stagiunalas. 
Per consequenza daventi adina pli difficil da definir stagiuns. 
Futur da l' agentura consulara taliana: la regenza scriva ina brev a la ministra da l' exteriur 
La regenza grischuna s' engascha per mantegnair l' agentura consulara taliana a Cuira. 
En ina brev a la ministra da l' exteriur da l' Italia Emma Bonino punctuescha ella la gronda impurtanza da l' agentura consulara taliana en la chapitala dal Grischun tant per las var 10'000 burgaisas talianas e burgais talians en il Grischun sco er per il chantun Grischun sez. 
La regenza dumonda il ministeri da l' exteriur talian da mantegnair l' agentura consulara a Cuira e perquai d' examinar per entant alternativas per la serrada intenziunada dal consulat a Son Gagl. 
La serrada dal consulat a Son Gagl pudess numnadamain er avair consequenzas per l' agentura consulara a Cuira – l' agentura consulara a Cuira vegn assistida da collavuraturas e collavuraturs dal consulat a Son Gagl. 
Ord vista da la regenza grischuna fiss la serrada da las plazzas a Son Gagl ed a Cuira ina gronda perdita. 
Las burgaisas ed ils burgais da l' Italia che vivan en il Grischun stuessan far quint cun viadis nunraschunaivels per reglar fatschentas uffizialas. 
Er per interpresas pitschnas e mesaunas sco er per bleras cunfinarias e per blers cunfinaris è ina partiziun consulara en il Grischun in post da contact impurtant. 
E betg sco ultim fa l' agentura consulara taliana a Cuira er gronds servetschs per intermediar la cultura taliana en il Grischun. 
Tariffa da basa pli auta per medias e medis en praticas grischunas 
Las medias ed ils medis en praticas grischunas pon metter a quint dapli per lur prestaziuns. 
La regenza ha approvà ina cunvegna tranter la tarifsuisse sa e las societads da las medias e dals medis dals chantuns Grischun, Glaruna, Son Gagl, Turgovia, ils dus Appenzell e Schaffusa per augmentar la valur dals puncts da taxa da Tarmed. 
Da nov importa la valur dals puncts da taxa 83 raps ( fin ussa: 82 raps). 
Per las assicuranzas en il Grischun munta quai in augment dals custs da circa 1,34 milliuns francs, per las persunas che pajan las premias in augment da las premias da 0,37 pertschient. 
En ses giudicament ha la regenza tratg la conclusiun che la nova valur dals puncts da taxa dad 83 raps saja supportabla en vista a las consequenzas per las premias. 
Da vischnancas e da regiuns 
Cunter: La revisiun totala da la planisaziun locala, concludida da la vischnanca da Cunter ils 29 da november 2012, vegn approvada cun resalvas. 
Tras il repassament total da la planisaziun d' utilisaziun èn vegnidas fatgas tranter auter novas enzonaziuns en la zona centrala ed en la zona d' abitar 2 da totalmain 1,65 hectaras. 
Ultra da quai vegn extendida la zona da mastergn per lung da la Gelgia per 1,065 hectaras. 
I manca per quai anc la determinaziun da la zona d' auas en la planisaziun d' utilisaziun. 
Scharans: La revisiun parziala da la constituziun communala da la vischnanca da Scharans dals 29 da november 2013 vegn approvada. 
La revisiun parziala cuntegna principalmain l' adattaziun da differentas disposiziuns al dretg surordinà. 
Ultra da quai survegn la suprastanza communala dapli cumpetenzas finanzialas. 
La regenza beneventa il nov concept da staziunament da l'armada
La regenza grischuna ha prendì posiziun davart il sboz da la confederaziun per il futur concept da staziunament da l' armada. 
Tut en tut vegn beneventà il sboz, perquai ch' el tegna quint dals giavischs e dals basegns dal chantun. 
Il sboz per il futur concept da staziunament da l' armada, ch' il departament federal da defensiun, protecziun da la populaziun e sport ( DDPS) ha tramess en consultaziun la fin da november 2013, prevesa da terminar l' utilisaziun da differentas plazzas da tir situadas en il chantun, las qualas il militar n' ha betg u strusch pli duvrà ils ultims onns. 
Medemamain duai vegnir desistì en l' avegnir dal champ da truppas a Breil. 
Percunter duai il militar duvrar er vinavant las plazzas d' armas a Cuira, al Luziensteig, a Valragn ed a S-chanf. 
En sia posiziun per mauns dal DDPS ha la regenza menziunà ch' il sboz per il futur concept da staziunament da l' armada tegnia quint dals interess dal chantun Grischun e da las vischnancas da staziunament, er sch' i saja da deplorar ch' il champ da truppas a Breil vegnia serrà. 
Fixond ils lieus duvrads en l' avegnir n' ha il DDPS betg mo tegnì quint dal fatg ch' il chantun Grischun è in partenari fidà da l' armada e ch' el dispona da lieus spezialmain adattads per las acziuns da l' armada, mabain ha er resguardà cun dretg ch' il chantun Grischun è stà pertutgà ils ultims 20 onns surproporziunalmain da mesiras da reducziun da l' armada, e quai tras ina stritgada da circa 140 plazzas tar l' armada sco er tras mesiras da sminuziun dal concept da staziunament 2005, en spezial tras la schliaziun da l' arsenal federal e tras la serrada dals lavuratoris da mantegniment a Cuira. 
Tras quai che las plazzas d' armas en il chantun vegnan duvradas er vinavant, na vegnan betg mo segiradas las 150 plazzas da lavur restantas da l' armada en il chantun Grischun, mabain vegn er rinforzada en general l' economia publica en las regiuns respectivas grazia a las investiziuns essenzialas ed a las expensas periodicas. 
En quest connex stoi vegnir menziunà ch' il departament responsabel ha contactà las vischnancas da staziunament e ch' er quellas sustegnan il futur concept da staziunament sco ch' el è vegnì preschentà. 
En sia posiziun ha la regenza exprimì il giavisch da la citad da Cuira e dal chantun ch' i dettia, avant il cumenzament da la fasa da planisaziun per sanar la caserna a Cuira, ina discussiun cun represchentants dad armasuisse e da l' armada. 
Quai duai garantir in proceder coordinà tranter tut las persunas involvidas. 
Il commando da la brigada mecanisada 11 è en l' avegnir a Cuira 
Tras la schliaziun da la brigada d' infantaria da muntogna 12, ch' è previsa en il rom da l' ulteriur svilup da l' armada, vegn er schlià ses commando a Cuira. 
La regenza deplorescha ch' il DDPS ha decidì da schliar la brigada d' infantaria da muntogna 12 ed uschia er ch' il commando a Cuira va a perder. 
Tras quai ch' igl è previs da transferir il commando da la brigada mecanisada 11 a Cuira, vegni tegnì quint dal giavisch da la regenza e d' ina gronda part da la populaziun dal chantun da domiciliar er vinavant il commando d' ina gronda furmaziun a Cuira ed uschia en il chantun. 
A Cuira fissi nunchapibel, sch' ins stuess acceptar la canera da tir, senza ch' ins avess dentant er in commando correspundent. 
Il staziunament dal commando da la brigada mecanisada 11 ha er – tant ord vista militara sco er civila – avantatgs considerabels en connex cun la realisaziun dal Forum economic mundial ( WEF). 
Sco quai che la regenza explitgescha en sia posiziun, duai Cuira en mintga cas vegnir mantegnì er en l' avegnir sco lieu da staziunament per l' armada, e quai sco plazza d' armas, ma er sco lieu da commando. 
En quest connex stoppia er vegnir resguardà il fatg ch' il dumber d' indrizs d' infrastructura, da commandos e da plazzas d' armas saja en il chantun Grischun sut la media cumpareglià cun auters chantuns cun ina topografia militara cumparegliabla. 
Qualitad da la cuntrada grischuna – Ina schanza per l'agricultura, la populaziun ed il turissem
Dapi il 1. da schaner 2014 è en vigur la politica agrara 2014-2017. 
Sco nov instrument prevesa ella la promoziun da la qualitad da la cuntrada en las regiuns. 
Per las cuntradas cultivadas multifaras en il Grischun è quai ina gronda schanza. 
Sut la direcziun da l' uffizi d' agricultura e da geoinfurmaziun ( UAG) èn vegnids elavurads l' onn passà 17 projects regiunals a favur da la qualitad da la cuntrada, quai che permetta da realisar ils projects a partir da l' onn 2014 en tut las regiuns dal chantun. 
Tras la nova politica agrara da la confederaziun vegnan concedids a partir da l' onn 2014 per l' emprima giada pajaments directs per prestaziuns a favur da la qualitad da la cuntrada sin las surfatschas utilisadas da l' agricultura ed en il territori d' alpegiada. 
Valentin Luzi, il manader da la partiziun " mesiras agriculas " tar il UAG, è cuntent cun l' engaschi da las singulas instituziuns purtadras che han mintgamai incumbensà en lur regiun ina gruppa da project cun l' elavuraziun dal project. 
Tut en tut èn vegnids elavurads en il Grischun 17 projects, ch' èn vegnids inoltrads al UAG fin la fin da december 2013 entaifer il termin fixà. 
Als projects han cooperà persunas interessadas da la regiun respectiva. 
La responsabladad per ils singuls projects è vegnida surpigliada da las uniuns purilas localas, d' ina corporaziun regiunala, d' ina fundaziun e da singuls parcs natirals. 
Ils custs da var 1,5 milliuns francs per elavurar ils projects èn vegnids finanziads tras contribuziuns federalas, chantunalas e communalas sco er tras agens meds e tras atgnas prestaziuns da las instituziuns purtadras. 
Ils 17 projects basegnan contribuziuns annualas da 12,4 milliuns francs, a las qualas la confederaziun sa participescha cun 90 pertschient ed il chantun cun 10 pertschient. 
Ensemen cun in rapport chantunal inoltrescha il chantun ils projects fin la fin da schaner a l' uffizi federal d' agricultura ( UFAG). 
Uschespert che l' approvaziun dal UFAG è avant maun, po il Grischun cumenzar a realisar ils projects a favur da la qualitad da la cuntrada. 
Finamiras per la cuntrada e visiuns 
Las visiuns formuladas en las gruppas da project cuntegnan tuttas la decleraziun cuminaivla ch' ina cuntrada multifara, averta e tgirada duaja vegnir furmada tras in' agricultura viva e productiva. 
Per tut las persunas participadas èsi er impurtant da promover e da mantegnair ina cuntrada cultivada natirala sco spazi da recreaziun per la populaziun e per il turissem. 
Las cuntradas en il Grischun èn caracterisadas da prads e pastgiras fitg structuradas, da la cultivaziun dad ers, da curtins da pumera cun bist aut, da prads sitgs, dad aclas e dad alps. 
En mintga project èn vegnidas fixadas las unitads regiunalas da la cuntrada, ed en la procedura da cooperaziun èn vegnidas definidas ensemen cun la populaziun las finamiras per mantegnair, per tgirar e per tegnair avert las cuntradas tipicas. 
Las mesiras per promover la qualitad da la cuntrada pon vegnir realisadas mo sin las surfatschas utilisadas da l' agricultura ed en il territori d' alpegiada e na cuntegnan naginas contribuziuns ad infrastructuras. 
Schanza per il Grischun 
En il rom da l' elavuraziun dals projects èsi sa mussà ch' il Grischun dispona d' ina cuntrada cultivada fitg multifara e ritga. 
Las surfatschas vegnan cultivadas e tgiradas da las puras e dals purs grischuns. Surfatschas perifericas e mal accessiblas vegnan tegnidas avertas grazia a questa tgira e stattan uschia er a disposiziun a l' utilisaziun turistica. 
Grazia al nov instrument da promoziun a favur da la qualitad da la cuntrada èsi pussaivel d' indemnisar en l' avegnir en mintga regiun las lavurs ed ils custs supplementars a favur d' ina cuntrada cultivada multifara. Plinavant vegni er garantì che las cuntradas regiunalas en il Grischun sa sviluppan vinavant en il rom da las finamiras definidas per la cuntrada. 
Communicaziun da la regenza dals 6 da favrer 2014
La regenza grischuna ha approvà il med d' instrucziun da rumantsch grischun per il terz stgalim superiur ed è sa fatschentada cun la promoziun da la vendita d' animals da niz. 
Plinavant ha la regenza approvà differents projects da vias. 
Promover vinavant la vendita da muvel 
Il chantun promova la vendita d' animals da niz cun sustegnair activitads da reclama sco er mesiras per distgargiar las fieras da muvel. 
La realisaziun da questas mesiras po vegnir surdada ad in' organisaziun agricula. 
En il Grischun procura la graubündenVIEH SA per ina vendita optimala dal muvel. 
Sco indemnisaziun pauschala survegn ella per quai 106'000 francs per l' onn current. 
Per l' organisaziun dals martgads publics da muvel da maz vegn pajada ina contribuziun da basa da 140 000 francs. 
Vitiers vegnan contribuziuns per chau per arments, per nursas e per chauras. 
Ultra da quai vegn il martgà da nursas e da chauras promovì er quest onn cun ina contribuziun da 6 francs per animal commerzialisà. Tar stimads 20 000 animals resulta da quai ina contribuziun totala da 120 000 francs per onn. 
Per nursas che vegnan vendidas e transportadas davent en las vals dal sid vegn pajada ina contribuziun da transport da 4 francs per animal. 
La politica agrara federala 2014 – 2017 ch' è entrada en vigur il 1. da schaner 2014 e che cuntegna il nov sistem da pajament direct surlascha la tratga d' animals cumplettamain a las reglas dal martgà liber, perquai ch' ils pajaments directs che sa refereschan a l' animal crodan davent. 
En quest senn conceda il chantun ina contribuziun da 90'000 francs a l' amortisaziun dal center da commerzialisaziun da muvel a Cazas. 
Uschia duain vegnir realisadas cundiziuns generalas favuraivlas per la commerzialisaziun da muvel en il Grischun. 
Il med d' instrucziun da rumantsch grischun per il terz stgalim superiur è vegnì permess 
A partir da l' onn da scola 2015/16 vegn a star a disposiziun il med d' instrucziun da lingua en rumantsch grischun per il terz stgalim superiur. 
La regenza ha approvà l' elavuraziun dal med d' instrucziun da lingua " Siador " per il terz stgalim superiur. 
Ils custs dal project importan maximalmain 422'500 francs. 
Il med d' instrucziun da lingua consista d' in cudesch da lectura e da lavur, da quatter carnets da lavur, da quatter commentaris per las persunas d' instrucziun, dad in fin dus discs cumpacts sco er da materialias supplementaras sin basa da l' internet. 
Il med d' instrucziun per l' emprim stgalim superiur ( " Vi e nà ") vegn gia duvrà en las scolas. 
Il med d' instrucziun per il segund stgalim superiur ( " Qua e là ") vegn anc elavurà. 
Da vischnancas e da regiuns 
Avras: La lescha da construcziun, concludida da la vischnanca dad Avras ils 24 d' october 2013, vegn approvada. 
En il rom da la revisiun parziala da la planisaziun locala ha la vischnanca dad Avras revedì sia lescha da construcziun, coordinond quella cun la legislaziun chantunala davart la planisaziun dal territori ( LPTGR ed OPTGR). 
La cunvegna interchantunala davart l' armonisaziun da la terminologia da construcziun ( CIAC) è medemamain vegnida resguardada. 
Uschia dispona la vischnanca d' ina lescha da construcziun moderna. 
Churwalden: La revisiun parziala da la constituziun, concludida da la vischnanca da Churwalden ils 13 da settember 2013, vegn approvada. 
Il motiv da la revisiun è stada in' excorporaziun da l' ovra electrica da la vischnanca en in institut autonom da dretg public ( Rabiosa Energie). 
Perquai ha la constituziun stuì vegnir adattada. 
Malögia: La fusiun dals circuls da register funsil da l' Engiadin' ota e da la Bregaglia al circul da register funsil Malögia cun sedia a San Murezzan vegn approvada retroactivamain per il 1. da schaner 2014. 
Projects da vias 
Plinavant ha la regenza approvà ils suandants projects da vias: 
- via dal Lucmagn: Il project per sanar la via dal Lucmagn, traject Caschlatsch – Plaun da Fravia, vegn approvà cun in pèr cundiziuns e permissiuns spezialas. 
La via dal Lucmagn ha la funcziun d' ina via principala che maina da la Surselva tras la Val Medel fin al cunfin cun il Tessin. 
Il traject Caschlatsch – Plaun da Fravia da la via dal Lucmagn cun diversas construcziuns artifizialas è en in nausch stadi architectonic. 
Il traject che sto vegnir sanà ha ina lunghezza da ca. 900 meters. 
Il trassà existent da la via vegn mantegnì. 
I n' è betg previs d' engrondir la via. 
- via sursilvana: Il project per curreger la via sursilvana, allontanament da las galarias da l' Alpsu, vegn approvà cun in pèr cundiziuns e permissiuns spezialas. 
La via sursilvana è ina part integrala da l' axa ost/vest da la rait federala da vias principalas e furma l' avertura da basa per la Surselva. 
Las galarias Alpsu Pardé 1 e 2 tranter Tschamut e l' Alpsu èn en in nausch stadi architectonic e stuessan vegnir renovadas. 
Suenter differents scleriments èsi vegnì decidì – resguardond il privel da crudada da grippa e da lavinas, cun il qual i sto vegnir fatg quint – d' allontanar las galarias Pardé 1 e 2 che stuessan vegnir sanadas. 
La legislaziun per las novas regiuns vegn tractada en il cussegl grond
La regenza grischuna ha deliberà la missiva tar la legislaziun executiva da la refurma dal territori per mauns dal cussegl grond. 
La missiva duai reglar tranter auter l' attribuziun da las vischnancas a las 11 regiuns, la concepziun organisatorica da las regiuns sco er numerusas adattaziuns formalas. 
Ultra da quai duai vegnir tegnì quint dal fatg ch' ils circuls e las corporaziuns regiunalas crodan davent graduadamain. 
Ils 23 da settember 2012 han las votantas ed ils votants grischuns acceptà la revisiun parziala da la constituziun chantunala dals 13 da zercladur 2012 cun 31'788 cunter 9410 vuschs. 
A partir da l' onn 2015 duai il chantun Grischun pia avair 11 regiuns sco purtadras d' incumbensas, e quellas duain remplazzar ils 11 districts, las 14 corporaziuns regiunalas ed ils 39 circuls dad oz. 
La legislaziun executiva qua avant maun cuntegna tranter auter l' attribuziun da las vischnancas a las 11 regiuns, la concepziun organisatorica da las regiuns sco er numerusas adattaziuns formalas. 
Adattaziuns materialas en consequenza da la refurma dal territori vegnan integradas en la missiva sco projects separads. 
La refurma dal territori areguard ils districts/las dretgiras districtualas vegn realisada principalmain en il rom d' ina revisiun parziala da la lescha davart l' organisaziun giudiziala, e pia ordaifer quest project. 
Per questa refurma datti dapli temp, perquai che las dretgiras districtualas restan, en lur cumposiziun actuala, cumpetentas per il circuls da dretgira vertents fin la fin da l' onn 2016. 
Attribuziun da las vischnancas a las regiuns 
Per il project da consultaziun è la regenza sa laschada guidar da l' attribuziun da las vischnancas als districts. 
En paucs cas èsi stà raschunaivel da far adattaziuns. 
En singulas vischnancas han ins dumandà la voluntad da las votantas e dals votants en chaussa, e quai avant u en connex cun la procedura da consultaziun. 
Las voluntads han correspundì tuttas a l' attribuziun che la regenza aveva previs en ses project da consultaziun. 
L' attribuziun che vegn suttamessa al cussegl grond è pia la suandanta: 
/DE/Medien/Mitteilungen/MMStaka/Dokumente% 202014/11% 20Regionen% 20-% 20Gebietsreform.jpg " /DE/Medien/Mitteilungen/MMStaka/Dokumente% 202014/Regionen% 20Anzahl% 20Gemeinden% 20Bevölkerung_rg.xls " 
Concepziun organisatorica da las regiuns 
La concepziun organisatorica da las regiuns resguarda las directivas ch' il cussegl grond aveva fixà en la sessiun da favrer 2011 en il rom da la tractativa davart la refurma da vischnancas e dal territori. 
Questas directivas duain gidar ad ademplir las incumbensas surcommunalas, senza dentant cuntrafar a la refurma da vischnancas che parta a lunga vista da main che 50 vischnancas. 
Ils documents da consultaziun proponivan duas variantas. 
Ina preveseva ch' il dretg chantunal prescrivess per gronda part l' organisaziun, l' autra permetteva a las regiuns ina vasta libertad d' organisaziun. 
La regenza resta, malgrà posiziuns cuntraversas, tar las prescripziuns d' organisaziun tenor il dretg chantunal ( e pia tar las directivas dal cussegl grond). 
Per l' ina duain vegnir resguardads ils interess da las vischnancas pli fitg che enfin ussa, integrond obligatoricamain represchentantas e represchentants da las vischnancas en la regiun. 
Per l' autra duain vegnir rinforzadas la responsabladad e la capacitad da las vischnancas. 
La regenza è persvadida ch' il model proponì stgaffescha structuras simplas. 
Previsa è ina conferenza da las presidentas e dals presidents sco plattafurma da decisiun da la regiun. 
Or dal ravugl da la conferenza da las presidentas e dals presidents vegn nominada ina cumissiun regiunala. 
Manada vegn la regiun da princip da la conferenza da las presidentas e dals presidents. 
La conferenza da las presidentas e dals presidents na duai, cuntrari al project da consultaziun, betg sa referir exclusivamain a las presidentas u als presidents da las vischnancas, mabain er star a disposiziun ad ulteriuras commembras ed ad ulteriurs commembers da las suprastanzas communalas. 
Cuntrari al project da consultaziun desista la regenza da l' obligaziun da stuair decider unanimamain las midadas dals statuts areguard l' intent e las incumbensas da la regiun. 
Ina decisiun da maioritad duai esser suffizienta. 
I sto vegnir impedì ch' ina vischnanca stoppia, pervia d' ina mancanza d' unanimitad, fundar ina corporaziun da vischnancas usitada per pudair ademplir ina incumbensa concreta. 
Incumbensas regiunalas 
Da princip fixeschan las vischnancas tge incumbensas che ston vegnir ademplidas sin plaun regiunal. 
En singuls secturs po dentant er il dretg chantunal prevair che incumbensas ston vegnir ademplidas sin plaun regiunal. 
Ils statuts da las regiuns ston prevair tge incumbensas communalas che pon vegnir ademplidas da la regiun. 
Cun la concepziun ch' è vegnida skizzada dal cussegl grond per la refurma dal territori na sa cumportassi betg, sch' ina vischnanca pudess vegnir sfurzada d' ina autra vischnanca da delegar incumbensas. 
I sto restar resalvà a la libra decisiun d' ina vischnanca, sch' ella vul ademplir sezza ina incumbensa communala u en ina furma da la collavuraziun intercommunala, da la quala fa part er la regiun. 
Ultra da quai duai ina incumbensa, ch' è vegnida delegada ina giada, puspè pudair vegnir surpigliada da la vischnanca sut tschertas cundiziuns. 
Dimensiun da la missiva 
La missiva cumpiglia ina revisiun totala da la lescha davart la divisiun dal chantun Grischun sco er revisiuns parzialas da 19 leschas en il rom d' ina lescha generala, ina revisiun parziala da la lescha davart il notariat, il relasch d' ina lescha introductiva tar la lescha federala davart la scussiun ed il concurs, ina revisiun parziala da la lescha davart las lottarias, ina revisiun parziala da l' urden da gestiun dal cussegl grond, ina revisiun parziala da l' ordinaziun executiva tar la lescha federala davart il cumbat cunter malsognas transmissiblas da l' uman sco er l' aboliziun da l' ordinaziun executiva dal cussegl grond tar la lescha federala davart scussiun e concurs. 
Plan da termins 
Il cussegl grond duai pudair tractar la legislaziun executiva en la sessiun d' avrigl 2014. 
Cun quai han las vischnancas da las regiuns temp fin la fin da l' onn 2014 da preparar lur abilitad d' agir. Tar quai tutga tranter auter er il relasch da statuts. 
Il chantun vegn a dar in sustegn professiunal correspundent. 
Resultats da la votaziun dal pievel dals 9 da favrer 2014 sin www.gr.ch
Ils resultats da la votaziun dal pievel dad oz en il chantun Grischun pon ins consultar en l' internet sin /RM/publicaziuns/elecziunsevotaziuns/resultas/Seiten/2014_02_09_Resultat.aspx ( documents da *.pdf e da *.txt da mintga project da votaziun cun la pussaivladad d' als chargiar giu). 
Ina lescha moderna per il persunal dal chantun
La regenza grischuna ha deliberà la missiva tar ina revisiun totala da la lescha davart la relaziun da lavur da las collavuraturas e dals collavuraturs dal chantun Grischun per mauns dal cussegl grond. 
Sco enfin ussa vala la lescha per tut las collavuraturas e tut ils collavuraturs da l' administraziun chantunala, da las dretgiras sco er dals instituts chantunals autonoms da dretg public. 
Exceptadas da quai èn unicamain las relaziuns da lavur tar la banca chantunala grischuna. 
La lescha dal persunal è vegnida suttamessa ad ina revisiun totala en dus reguards: Materialmain vegnan integradas da nov en la lescha cundiziuns d' engaschament e da lavur modernas per singuls secturs. 
Formalmain vegn repassada la sistematica da la lescha: Las disposiziuns reglan ils princips da la relaziun da lavur; ils dretgs e las obligaziuns vegnan concretisads pli fitg sin il stgalim da l' ordinaziun. 
Tras la revisiun totala duai il chantun sco patrun survegnir las libertads necessarias d' agir e da decider, per restar flexibel e per pudair reagir a temp sin midadas sin il martgà da lavur. 
Midadas materialas 
Las collavuraturas ed ils collavuraturs pon profitar d' intginas meglieraziuns. 
Il dretg minimal da vacanzas vegn auzà da 20 a da nov 23 dis. 
Il congedi da gravidanza vegn abolì. Percunter vegn il congedi da maternitad extendì per 2 emnas a 16 emnas, ed il salari vegn pajà vinavant a 100 pertschient. 
Da nov vegn il congedi da paternitad fixà explicitamain en la lescha, ed en l' ordinaziun duai el vegnir extendì da 3 a 5 dis. 
Ademplind il program da la regenza 2013-2016 vegnan abolids ils automatissems en il sectur dal svilup dals salaris. 
Decisivs per la dumonda, sche la summa dals salaris duai vegnir auzada per svilups dals salaris, n' èn betg mo la situaziun finanziala ed economica e las relaziuns sin il martgà da lavur, mabain er las finamiras da la politica da persunal ed il svilup dals salaris en autras administraziuns publicas ed en l' economia privata. 
En vista al svilup demografic ed a la finanziaziun da la prevenziun per la vegliadetgna duain las collavuraturas ed ils collavuraturs pudair vegnir occupads vinavant pli ditg che fin a la vegliadetgna ordinaria da pensiun da 65 onns, numnadamain fin a la nova vegliadetgna maximala da 67 onns. 
In pensiunament flexibel a partir da 60 onns resta pussaivel. 
Ina nova disposiziun cuntegna ils princips dal svilup dal persunal. 
Il chantun promova e sustegna las collavuraturas ed ils collavuraturs en lur carriera professiunala. 
La regulaziun davart l' execuziun d' occupaziuns accessoricas vegn cumplettada cun in' obligaziun d' annunzia. 
Reglads da nov vegnan la consegna d' eventualas entradas accessoricas sco er il diever da temp da lavur. 
Plinavant vegn extendida l' incumpatibilitad d' in engaschament tar il chantun cun in mandat en il cussegl grond: Ina collavuratura u in collavuratur dal chantun na duai en l' avegnir betg pli pudair far part a medem temp dal cussegl grond. 
Resguardond las prescripziuns davart la protecziun da datas vegnan creadas las basas legalas per manar sistems electronics d' infurmaziun dal persunal resp. per administrar las datas en moda electronica. 
La finala vegn la protecziun giuridica en cas da dispitas dal dretg da persunal concepida confurm a la constituziun e francada sin il stgalim da la lescha, resguardond la garanzia da la via giudiziala ch' è fixada en la constituziun federala. 
Il cussegl grond vegn a tractar questa fatschenta en la sessiun d' avrigl 2014. 
La revisiun da la lescha duai entrar en vigur il 1. da schaner 2015. 
Il register funsil electronic vegn sviluppà vinavant
La regenza grischuna ha deliberà la missiva concernent ina revisiun parziala da la lescha introductiva tar il cudesch civil svizzer per mauns dal cussegl grond. 
Tenor la missiva vegn meglierada la gestiun dal register funsil electronic e simplifitgada l' invista dal register funsil. 
Tras la revisiun parziala da la lescha introductiva tar il cudesch civil svizzer proponida da la regenza duai vegnir stgaffida la basa per sviluppar vinavant il register funsil informatisà, sco quai ch' igl è vegnì fixà da la confederaziun. 
La confederaziun dat pia als chantuns la pussaivladad da publitgar en l' internet ina part da las datas dal register funsil ch' èn accessiblas publicamain. 
Tenor la missiva da la regenza publitgescha il chantun da nov en l' internet las datas dal register principal che pon vegnir consultadas senza stuair cumprovar in interess. 
Quai èn la designaziun e la descripziun dal bain immobigliar, il num da la proprietaria u dal proprietari, la furma da proprietad e la data d' acquist. 
Per motivs da la protecziun da datas vala il suandant: Las consultaziuns ston sa referir a bains immobigliars, ed il dumber da consultaziuns per di via internet è limità. 
Ils access vegnan protocollads automaticamain, ed ils protocols vegnan mess en salv durant 1 onn. 
Cun la revisiun da la lescha vegn plinavant stgaffì in portal d' infurmaziun electronic che n' è dentant betg public. 
Il dretg d' utilisaziun han persunas da notariat, geometras e geometers, autoritads, bancas, la Posta, cassas da pensiun, assicuranzas sco er advocatas ed advocats. 
Il portal d' infurmaziun electronic permetta a questas gruppas d' utilisadras e d' utilisaders da consultar tut las datas dals bains immobigliars da l' entir chantun en in lieu central. 
Obstachels administrativs e chargias administrativas vegnan uschia reducids. 
Sco ulteriura novaziun vegn – tenor la proposta da la regenza – admessa la correspundenza electronica cun ils uffizis dal register funsil. 
Las fatschentas immobigliaras ed ipotecaras tranter ils uffizis dal register funsil, ils notariats e las bancas pon vegnir liquidadas en moda pli simpla. 
Infurmaziuns actualas 
Ultra d' effectuar questas mesiras tecnicas gida la revisiun er a meglierar la funcziun da publicitad dal register funsil. 
Ils uffizis dal register funsil survegnan tras la nova lescha d' ina vart in instrumentari effizient per stizzar en il register funsil inscripziuns che han pers lur impurtanza. 
Da l' autra vart ston els menziunar da nov tscherts causals en il register funsil, sco p.ex. restricziuns da la proprietad dal dretg public. 
Persunas privatas, l' administraziun e l' economia survegnan infurmaziuns fidadas ed actualas davart bains immobigliars. 
Ulteriuras novaziuns èn: La durada d' uffizi per las administraturas ed ils administraturs dal register funsil vegn abolida. 
Er vegni desistì da publitgar transferiments da proprietad da bains immobigliars tras in' affischa publica en la vischnanca respectiva. 
Tras la publicaziun da las datas en l' internet na dovri betg pli l' affischa a l' uschenumnada tavla naira. 
Il cussegl grond vegn a tractar questa fatschenta en la sessiun d' avrigl 2014. 
Il cumissari da la regenza per Roveredo rapporta
La regenza ha prendì enconuschientscha dal rapport dal cumissari da la regenza per la vischnanca da Roveredo. 
Schebain che l' abilitad d' agir instituziunala da las autoritads è puspè dada, resta la situaziun politica difficila e precara. 
Ulteriuras mesiras dal dretg da surveglianza na s' imponan betg per entant. 
Cun il conclus da la regenza dals 29 da schaner 2013 ha la regenza nominà advocat dr. Lorenzo Anastasi, anteriur president da la dretgira administrativa dal chantun Tessin, sco cumissari da la regenza per la vischnanca da Roveredo. 
Questa mesira dal dretg da surveglianza è s' imponida, perquai ch' ils 23 da schaner 2013 avevan demissiunà per immediat il president communal e dus ulteriurs commembers da la suprastanza, uschia che l' abilitad da decider e d' agir da l' organ executiv n' era betg pli dada. 
La finamira prioritara da la mesira era quella da restabilir la cumplettezza da la suprastanza communala e da garantir sia abilitad d' agir e da decider fin las elecziuns substitutivas resp. fin l' entrada en uffizi dals commembers da la suprastanza elegids. 
L' incarica dal cumissari da la regenza era limitada fin quest termin. 
A medem temp è il cumissari da la regenza vegnì envidà da far in rapport per mauns da la regenza suenter avair terminà sia incumbensa. 
Suenter che la suprastanza communala è puspè vegnida cumplettada en las elecziuns substitutivas dals 27 d' october 2013, ha il cumissari da la regenza preschentà ses rapport. 
En il rapport vegni prendì posiziun davart differents secturs che han chaschunà discussiuns e dispitas durant l' activitad dal cumissari da la regenza ( 29 da schaner fin 7 da november 2013). 
Tenor la valitaziun dal cumissari da la regenza accentuescha la renunzia da duas partidas da sa participar a la politica communala actuala il foss politic che traversa la vischnanca. 
Sch' i na reussiss betg da puspè chattar ina buna enclegientscha tranter las partidas politicas e da restabilir la confidenza vicendaivla ed il respect necessari, dastgassan las dispitas e la perdita da confidenza en la politica communala chaschunar ulteriurs conflicts almain fin las elecziuns cumplessivas l' atun 2014. 
Ina soluziun persistenta per las difficultads vesa il cumissari da la regenza definitivamain en la fusiun da la Mesolcina che stat en discussiun. Questa fusiun vegn probablamain a meglierar fundamentalmain l' avegnir da la vischnanca. 
Museum d'art dal Grischun: Dus artists – dus viadis d'exploraziun
Il museum d' art dal Grischun a Cuira cumenza l' onn 2014 cun duas novas exposiziuns. 
Dal favrer fin il matg 2014 pon ins scuvrir en la villa Planta las fotografias dal Bregagliot Andrea Garbald ed ils dissegns da l' artist David Weiss. 
Tuttas duas exposiziuns porschan invistas en ovras che n' èn anc mai stadas da vesair. 
Latiers pon ins guardar sin / in nov video da la chanzlia chantunala. 
Andrea Garbald ( 1877 – 1958) è restà durant sia entira vita collià cun sia patria, la Bregaglia. 
El è stà il cronist da la val ed ha creà purtrets sco er maletgs da cartas postalas e fotografias da la cuntrada. 
Parallelamain ha el stgaffì in' ovra fotografica autonoma e sviluppà in' estetica dal maletg ch' è stada unica da ses temp. 
Il museum d' art dal Grischun preschenta per l' emprima giada en moda cumplessiva l' ovra d' Andrea Garbald sco fotograf e sco artist. 
David Weiss ( 1946 – 2012) è in artist svizzer enconuschent sin plaun internaziunal, che ha lavurà dapi l' onn 1979 ensemen cun Peter Fischli e che ha chattà vasta renconuschientscha e gronda popularitad cun sias lavurs da sculptura, cun sias fotografias e cun ses videos. 
Main enconuschenta è sia ovra dissegnada ch' è naschida tranter ils onns 1968 e 1979 e ch' i vala ussa, dus onns suenter la mort da l' artist, da scuvrir da nov en l' exposiziun dal museum d' art dal Grischun. 
La vernissascha publica da l' exposiziun ha lieu damaun, venderdi, ils 14 da favrer 2014, a las 18.00. 
Communicaziun da la regenza dals 17 da favrer 2014
La regenza ha relaschà ina nova glista dals ospitals per il provediment medicinal staziunar. 
La glista dals ospitals è il resultat d' ina planisaziun dals ospitals tenor criteris da basegn e da prestaziun. 
Approvà la nova glista dals ospitals 
En il chantun Grischun datti ina nova glista dals ospitals. 
La regenza ha relaschà ina nova glista dals ospitals per il provediment medicinal staziunar, e quai retroactivamain per il 1. da schaner 2014. 
Ils ospitals che figureschan sin la glista adempleschan per il sectur acutsomatic ina incarica da prestaziun definida tenor categorias medicinalas. 
Mo las prestaziuns ch' èn inditgadas per mintga ospital sin la glista vegnan pajadas da las assicuranzas da malsauns e dal maun public. 
Exceptads da quai èn tractaments d' urgenza. 
La nova glista dals ospitals è il resultat d' ina planisaziun dals ospitals tenor las prescripziuns ch' il legislatur federal ha fatg envers in provediment medicinal da la populaziun tenor criteris da prestaziun e da qualitad. 
En il center da la nova planisaziun dals ospitals na stattan betg pli las capacitads d' ospitalisaziun, mabain las prestaziuns medicinalas. 
La glista dals ospitals 2014, ch' è vegnida deliberada da la regenza, cuntegna in rapport davart la structura da la somatica acuta staziunara. 
Il rapport davart la structura cuntegna, sco resultat da la planisaziun dals ospitals, in' evluaziun dals furniturs da prestaziuns che vegnan en dumonda per ademplir il basegn prognostitgà. 
Tras la glista dals ospitals vegnan surdadas las incaricas da prestaziun. 
La glista è vegnida elavurada en collavuraziun cun tut ils ospitals dal Grischun. 
La planisaziun dals ospitals e la glista dals ospitals vegnan adattadas regularmain als interess da la populaziun, als svilups medicinals ed a las midadas structuralas. 
La glista dals ospitals acutsomatics en il chantun Grischun, stadi dal schaner 2014, po vegnir consultada 
Per il sectur da la reabilitaziun sco er per il sectur da la psichiatria aveva la regenza relaschà gia avant atgnas glistas dals ospitals. 
Analogamain a la glista dals ospitals acutsomatics figureschan sin questas glistas tut las clinicas da reabilitaziun resp. tut las clinicas psichiatricas che adempleschan ina incarica da prestaziun tenor la planisaziun dals ospitals. 
La glista dals ospitals da la reabilitaziun en il chantun Grischun, stadi dal schaner 2014, po vegnir consultada 
Disposiziuns spezialas er per las conferenzas e per ils congress 
Interpresas da servetsch che furneschan prestaziuns a curta vista per organisar e per realisar occurrenzas publicas duain en il futur dastgar profitar da disposiziuns spezialas dal dretg da lavur. 
Quai prevesa in nov sboz da l' ordinaziun federala tar la lescha da lavur. 
Uschia duain las interpresas da servetsch ch' èn activas a favur d' occurrenzas per exempel pudair ordinar da lavurar cumplainamain la notg e la dumengia, senza stuair dumandar ina permissiun da las autoritads. 
La regenza grischuna beneventa il sboz. 
En sia posiziun renviescha ella dentant al fatg che las disposiziuns spezialas stoppian valair expressivamain er per las prestaziuns da servetsch che stattan en connex cun la realisaziun da congress e da conferenzas. 
Da vischnancas e da regiuns 
Val Müstair: Il plan general d' avertura 1 :5000 " Alp Rifair ", concludì da la vischnanca da Val Müstair ils 20 da favrer 2013, vegn approvà. 
Ils meds da planisaziun cumpiglian il project d' ina via agricula e forestala en il territori " Uad da Tuor " cun ina lunghezza da circa 450 meters. 
Il traject duai furmar ina part da la nova avertura da l' Alp Rifair che sa chatta en l' Italia vischina, sin circa 2150 meters sur mar. 
Per pudair garantir l' ulteriura existenza da l' Alp Rifair è indispensabla l' avertura tras ina via da vart da la Svizra. 
La lunghezza totala da la nova via fin a l' Alp Rifair importa circa 1,8 kilometers. 
Da quels traversa mo il traject da via da stgars 450 meters il territori da la Svizra. 
La via dastga vegnir duvrada mo per intents agriculs e forestals. 
La pregiudicaziun dal spazi da viver dals cots e da las giaglinas da taus e da draussa vegn reducida en quest lieu ad in minimum tras cundiziuns. 
Glion: La nova constituziun da la vischnanca da Glion ch' è entrada en vigur per il 1. da schaner 2014 e che datescha dals 22 da settember 2013 vegn approvada. 
Nov project da perscrutaziun davart la statua da Carl il Grond en la claustra Son Jon a Müstair
La statua da stuc da Carl il Grond en la claustra da Müstair è ina da las iconas da l' istorgia d' art da la Svizra. 
Ella è la statua monumentala la pli veglia da l' imperatur. 
Uschè enconuschenta che la statua è, uschè dispitaivels èn ses origin e sia dataziun ( 8.-12. tsch .). 
A temp per il 1200avel di da la mort da Carl il Grond perscruteschan ussa l' universitad da Berna ed il servetsch archeologic dal Grischun en in project da perscrutaziun cuminaivel l' impurtanza cumplexa, la creaziun e la localisaziun da questa plastica unica. 
Il project da perscrutaziun cuminaivel sut la direcziun da l' universitad da Berna e dal servetsch archeologic dal Grischun radiografescha la statua da stuc da Carl il Grond a Müstair per l' emprima giada en sia istorgia. 
En quest connex vegn duvrà in apparat da radiografar da l' universitad da Turitg ( center da medischina evoluziunara, prof. 
Frank Rühli) sco er applitgada ina procedura d' acceleraziun lineara da l' institut federal tudestg per la perscrutaziun e la controlla da material. 
Il nov project da perscrutaziun porscha la gronda schanza da sclerir detagliadamain ils secrets da la statua da Carl enconuschenta da Müstair e da preschentar fin l' onn 2015 in resultat definitiv. 
La finamira da quest project che dura dus onns e che vegn finanzià dal Fond naziunal svizzer è quella d' analisar la structura materiala da la statua da stuc da Carl il Grond cun agid da metodas da retschertga cumplementaras e cumparativas, da documentar ils resultats en ina nova moda e da far in pass decisiv tar las dumondas da sia creaziun, da midadas, da sia funcziun e la finala da la dataziun. 
Sin plaun da l' istorgia d' art ( prof. 
Bernd Nicolai) s' avra la schanza, da verifitgar la posiziun cronologica da la statua e da la localisar en il context da las plasticas contemporanas dal temp medieval tempriv e classic. 
Uschia sco che la statua sa preschenta oz è ella in palimpsest, quai vul dir in' ovra ch' è vegnida transfurmada e midada pliras giadas durant differents tschientaners. 
Ina valitaziun tradiziunala che po resguardar mo la surfatscha ha qua ses cunfins. 
Perquai vegn il project persequità or d' ina posiziun interdisciplinara che cumpiglia – ultra da l' istorgia d' art e da l' archeologia – ulteriuras disciplinas sco la restauraziun, la scienza da material e l' archeometria. 
Uschia èsi garantì ch' ina analisa da la statua po vegnir fatga cun metodas libras da contact e betg invasivas. 
Questas metodas modernas han fatg enorms progress ils ultims onns e pussibiliteschan analisas mobilas da l' object direct al lieu. 
L'ambassadur da la Georgia sin visita tar la regenza grischuna
Sin invit da la regenza ha l' ambassadur da la Georgia en Svizra, Irakli Kurashvili, visità oz il chantun Grischun. 
L' ambassadur georgian Irakli Kurashvili è vegnì retschavì oz en la Chasa grischa a Cuira dal president da la regenza Mario Cavigelli e dal chancelier Claudio Riesen. 
Suenter il barat dals salids uffizials è in gentar cuminaivel stà sin il program. 
La regenza grischuna tgira annualmain contacts cun represchentantas e represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
Autras visitas servan en emprima lingia a barattar experientschas sin il champ cultural, economic e politic. 
Il chantun sa participescha al fond d'agid immediat per persunas pertutgadas da mesiras repressivas per motivs da provediment
L' elavuraziun da l' istorgia da las mesiras repressivas per motivs da provediment e dals plazzaments en in lieu ester sin plaun federal avanzan. 
Sin recumandaziun da la maisa radunda nominada duai vegnir stgaffì in fond d' agid immediat per persunas ch' èn stadas pertutgadas da mesiras repressivas per motivs da provediment e da plazzaments en in lieu ester avant l' onn 1981. 
Il Grischun sa participescha a l' installaziun da quest fond cun ina contribuziun da 120'611 francs. 
Persunas pertutgadas che sa chattan actualmain en ina situaziun d' urgenza duain pudair survegnir agid finanzial en moda svelta e nunbirocratica. 
En connex cun l' elavuraziun da l' istorgia da las mesiras repressivas per motivs da provediment e dals plazzaments en in lieu ester fin l' onn 1981 che la confederaziun ha prendì per mauns ha la regenza designà la primavaira 2013 sco mesiras immediatas l' uffizi dal servetsch social chantunal ( post da cussegliaziun per l' agid a victimas) sco post uffizial da contact e da cussegliaziun per dumondas en connex cun anteriuras mesiras repressivas per motivs da provediment e plazzaments en in lieu ester. 
L' archiv dal stadi l' ha incumbensà da sustegnair persunas directamain pertutgadas tar la tschertga da las actas respectivas sco er tar il prender invista da talas. 
Mez avust 2013 èn autoritads, dretgiras, posts d' administraziun ed ulteriurs organs sco er instituziuns publicas e privatas che pudessan posseder actas vegnids rendids attents cun ina brev a la problematica ed a las prescripziuns legalas. 
Sin plaun federal è vegnida installada ina maisa radunda, a la quala sa participeschan represchentanzas da las persunas pertutgadas e da las autoritads, da las baselgias e da l' uniun purila svizra. 
La maisa radunda tschertga vias per elavurar politicamain e scientificamain quest chapitel stgir da l' istorgia sociala da la Svizra. 
Latiers tutga er la dumonda da prestaziuns finanzialas a las persunas pertutgadas. 
Ils chantuns èn represchentads a la maisa radunda tras la conferenza da las directuras e dals directurs chantunals dals affars socials. 
Il Grischun sa participescha a la furmaziun d' in fond d' agid immediat che vegn installà sin basa voluntara cun ina contribuziun da 120'611 francs. 
Il fond duai tut en tut disponer da 7 fin 8 milliuns francs. 
Ultra da donaziuns da persunas privatas e da contribuziuns d' instituziuns e d' organisaziuns vegnan ils chantuns dumandads da dar in contribuziun ch' è vegnida calculada sin basa da lur dumber da la populaziun, independentamain dal dumber da persunas pertutgadas. 
Igl è previs d' incumbensar la chadaina da fortuna ( partiziun " agid social en Svizra ") d' administrar il fond e da tractar las dumondas da sustegn. 
Il pli tard l' atun 2014 duain vegnir pajadas prestaziuns en daners a persunas en situaziuns d' urgenza. 
Sut la batgetta da la confederaziun vegn ultra da quai examinada l' installaziun d' in fond per cas da direzza e da solidaritad. 
D' in tal fond per cas da direzza survegnissan oravant tut persunas prestaziuns ch' èn traumatisadas e che han grondas difficultads socialas, economicas e da la sanadad pervia d' ina mesira repressiva per motivs da provediment e che vivan anc oz en ina situaziun difficila. 
Per installar in tal fond sto vegnir stgaffida ina basa legala correspundenta. 
Perquai resguarda la regenza l' installaziun dal fond d' agid immediat sco raschunaivel. 
Per tut las persunas ch' èn stadas pertutgadas fin l' onn 1981 da mesiras repressivas per motivs da provediment e da plazzaments en in lieu ester stat a disposiziun il post da cussegliaziun per l' agid a victimas ( post da cussegliaziun per l' agid a victimas dal Grischun, Loëstrasse 37, 7000 Cuira, tel. 081'257'31'50). 
L' archiv dal stadi ( archiv dal stadi dal Grischun, Karlihofplatz, 7000 Cuira, tel. 081 257 28 03) sustegna persunas directamain pertutgadas a tschertgar actas da pli baud. 
Communicaziun da la regenza dals 20 da favrer 2014
La regenza grischuna ha decidì da desister d' in mandat en il cussegl da fundaziun da l' Agentura da novitads rumantscha ( ANR). 
En sia ultima sesida ha ella plinavant tractà diversas fatschentas communalas e regiunalas. 
Il chantun desista d' in mandat en il cussegl da fundaziun da l' Agentura da novitads rumantscha 
Per il 1. da fanadur 2014 remetta il chantun Grischun ses mandat en il cussegl da fundaziun da l' Agentura da novitads rumantscha ( ANR). 
L' Agentura da novitads rumantscha è vegnida fundada l' onn 1996 per furnir als meds da massa ( stampads) rumantschs ina purschida fundamentala da texts e da maletgs. 
La fundaziun vegn finanziada per gronda part tras contribuziuns annualas da la confederaziun e dal chantun. 
Dal cumenzament ennà ha il chantun delegà in represchentant en il cussegl da fundaziun. 
L' emprim è quai stà il schef dal departament d' educaziun, cultura e protecziun da l' ambient, pli tard il schef da l' uffizi da cultura e dapi l' onn 2003 l' incumbensà per dumondas da linguas tar l' uffizi da cultura. 
Ils ultims onns ha il chantun mess sin ina nova basa la collavuraziun cun instituziuns che survegnan subvenziuns. 
Tenor la legislaziun po il chantun far valair ses dretg da cogestiun en il rom da las incaricas da prestaziun. 
Projects da votaziun dals 18 da matg 2014 
La regenza ha prendì enconuschientscha dal fatg ch' ils suandants projects federals vegnan suttamess a la votaziun dal pievel la dumengia dals 18 da matg 2014: 
- conclus federal davart il provediment medicinal da basa ( cuntraproposta directa a l' iniziativa dal pievel " Gea a la medischina da famiglia ") 
- iniziativa dal pievel " Per che pedofils na lavurian betg pli cun uffants " 
- iniziativa dal pievel " Per la protecziun da salaris gists ( iniziativa per salaris minimals) " 
- lescha federala davart il fond per cumprar l' aviun da cumbat Gripen ( lescha dal fond Gripen) 
Quest di na vegni votà davart nagins projects da votaziun chantunals. 
Percunter han lieu ils 18 da matg 2014 las elecziuns da renovaziun da la regenza e dal cussegl grond ed en singuls circuls er las elecziuns da renovaziun da las autoritads cirquitalas. 
Da vischnancas e da regiuns 
Panaduz: Il chantun Grischun venda la chamona da stradins Spitg a la vischnanca politica da Panaduz. 
Il pretsch da cumpra importa 49'000 francs. 
La vischnanca vul acquistar la chamona per intents turistics e per finamiras communalas internas. 
La chamona è situada en vischinanza directa da la plattafurma panoramica Spitg e perquai la vuless la vischnanca er metter a disposiziun a l' uniun " Die Rheinschlucht / Ruinaulta ", ch' è vegnida fundada l' onn 2010, sco staziun intermediara per visitas guidadas tras la Ruinaulta. 
Bregaglia: A la vischnanca da Bregaglia vegn garantida ina contribuziun da maximalmain 189'607 francs per colliar l' aua persa da la fracziun Casaccia, traject Crot fin Borgonovo. 
Trimmis: La revisiun parziala da la planisaziun locala ch' è vegnida concludida da la vischnanca da Trimmis ils 9 da december 2013 e che cumpiglia in plan general d' avertura 1 :500 " Revisiun parziala Birkaweg " vegn approvada. 
Tujetsch: Per la vischnanca da Tujetsch vegnan approvads ils custs supplementars da 95'000 francs ch' èn vegnids chaschunads da l' aua gronda e ch' èn vegnids duvrads per reparar ils rempars dal Drun. 
Per ils custs supplementars budgetads vegnan permessas las medemas tariffas da subvenziun sco per ils custs dal project budgetads oriundamain. 
A la vischnanca da Tujetsch vegn garantida ina contribuziun chantunala da 23 750 francs. 
Val S. Pieder: La revisiun parziala da la planisaziun locala, che la vischnanca da Val S. Pieder ha concludì ils 24 da november 2013, vegn approvada. 
Igl èn vegnids deliberads ils suandants meds da planisaziun: plan da zonas 1 :2000 " Zona d' explotaziun Jossagada ", plan general da furmaziun 1 :1000 " Zona d' explotaziun Jossagada ", plan general da furmaziun: profils, zona d' explotaziun Jossagada e plan general d' avertura 1 :2000 " Zona d' explotaziun Jossagada ". 
Projects da vias 
Ultra da quai ha la regenza approvà 6,315 milliuns francs per lavurs da construcziun sin ils suandants trajects: 
- H27, via d' Engiadina: lavurs d' impressari Punt Ota ed allontanament da terren 
- H27, via d' Engiadina: lavurs d' impressari reparaziun da la punt da la Val Prauost 
- A28, via naziunala Partenz: furniziun, montascha e messa en funcziun da ventils per aria sortinta en il palantschieu intermediar, sviament da Küblis 
Proteger l'evla da la pizza cunter tissientada da plum
Adina puspè vegnan chattadas singulas evlas da la pizza cun sintoms che laschan supponer ina tissientada da plum. 
En in studi detaglià han la Staziun ornitologica svizra Sempach e l' uffizi da chatscha e pestga dal Grischun examinà evlas da la pizza, tschess barbets e pivs gronds, sch' els han restanzas da plum en sai. 
Perquai ch' ils resultats laschan supponer che la muniziun da chatscha saja la funtauna dal plum, prendan differentas autoritads da chatscha mesiras per proteger ils utschels da rapina gronds en il futur meglier cunter tissientadas da plum. 
Ils ultims 10 onns è vegnida diagnostitgada ina tissientada da plum tar singulas evlas da la pizza ch' ins ha chattà mortas u malsaunas en las Alps. 
En in studi detaglià han perquai l' uffizi da chatscha e pestga dal Grischun e la Staziun ornitologica svizra Sempach laschà examinar utschels da rapina en ils instituts da medischina legala sco er da farmacologia e da toxicologia veterinara da l' universitad da Turitg, sch' els èn engrevgiads da plum. 
Da 41 evlas da la pizza e da 20 pivs gronds han 3 evlas da la pizza gì concentraziuns da plum fitg grondas en il sang, en ils gnirunchels u en il dir, quai che lascha supponer ina tissientada acuta. 
Ma er ils oss da quasi tut las evlas da la pizza han demussà concentraziuns da plum fitg grondas, pli grondas che quellas ch' èn vegnidas constatadas en studis da l' exteriur. 
Danunder deriva il plum? 
Co deriva il metal grev autamain toxic en l' ambient alpin? 
Per sclerir questa dumonda èn vegnidas cumparegliadas evlas da la pizza che maglian cadavers cun pivs gronds che na maglian nagins cadavers. 
Ils pivs gronds han gì concentraziuns da plum en ils oss ch' eran 10 giadas pli pitschnas che quellas da capricorns e da muntanellas, il nutriment da las evlas da la pizza. 
Las evlas da la pizza tissientadas acutamain e singulas concentraziuns da plum en ils oss fitg grondas pon eventualmain vegnir decleradas cun la muniziun da chatscha traguttida. 
Resultats da perscrutaziun sumegliants tar il condor californes e tar l' evla da mar conferman quai. 
I na po dentant betg vegnir exclus che er plum da funtaunas natiralas sa concentrescha en il territori alpin en la chadaina da nutriment e vegn deposità en ils oss dals animals. 
Sche quai è effectivamain il cas e tge consequenzas che la gronda concentraziun da plum ha per la vitalitad da noss utschels da rapina vegn perscrutà pli detagliadamain. 
Instradà il midament a muniziun senza plum 
Per prevegnir a cas futurs da tissientadas han l' uffizi da chatscha e pestga dal Grischun ed ulteriuras administraziuns da chatscha instradà differentas mesiras. 
Ils guardiaselvaschina dovran per lur chatscha da tgira da nov mo pli muniziun senza plum. 
Las chatschadras ed ils chatschaders vegnan supplitgads da sutterrar las parts sbuttatschadas ch' èn vegnidas tutgadas da las ballas u dals ballins, per che questas parts na possian betg pli vegnir magliadas da las evlas da la pizza e dals tschess barbets. 
Meglierà sto er vegnir il tractament da las restanzas contaminadas dals animals sajettads. 
I resta da sperar che l' industria da muniziun è en cas da fabritgar muniziun senza plum per tut ils calibers che han per gronda part la medema qualitad che las ballas ed ils ballins da plum che vegnan duvrads oz. 
Alura pudess vegnir duvrada muniziun senza plum per tut las chatschas. 
Communicaziun da la regenza dals 27 da favrer 2014
La regenza grischuna ha fixà per l' onn 2015 la part procentuala ch' il maun public paja als tractaments staziunars en in ospital. 
Ultra da quai ha la regenza tractà projects e fatschentas da vischnancas e da regiuns. 
Il tractament staziunar vegn finanzià a 55 pertschient dal maun public 
La part dals custs da tractaments staziunars en in ospital ch' il chantun e las vischnancas portan è er l' onn 2015 la medema. 
La regenza ha fixà la part dal maun public vi dals custs da las pauschalas per tractaments staziunars – ch' èn vegnidas cunvegnidas tranter ils ospitals e las chasas da parturir cun las assicuranzas da persunas malsaunas u fixadas uffizialmain per l' onn 2015 – sin 55 pertschient. 
L' onn 2012 han ils custs per prestaziuns medicinalas staziunaras ch' il maun public ha stuì surpigliar en il Grischun importà var 180 milliuns francs. 
Da la part dal maun public surpiglian il chantun 90 pertschient e las vischnancas 10 pertschient. 
Contribuziun chantunala a la nova gruppa d' abitar externa da la fundaziun Scalottas 
Il chantun sustegna in engrondiment dal center da cumpetenza per umans cun impediments da la fundaziun Scalottas a Scharans. 
Per metter ina fin a la suroccupaziun dal center ch' exista permanentamain dapi l' onn 2010 duain vegnir stgaffidas otg ulteriuras plazzas d' abitar e da structuras dal di protegidas en ina gruppa d' abitar externa. 
Per quest intent vul la fundaziun a Scharans cumprar ina immobiglia vischina. 
Per la regenza è cumprovà il basegn d' engrondir la purschida da plazza. 
A la fundaziun Scalottas vegn garantì sin basa da la lescha d' integraziun da persunas cun impediments in import da 764'000 francs a la cumpra da l' immobiglia. 
La garanzia vegn dada cun la resalva che la finanziaziun restanta saja reglada. 
Actualmain dovran 72 persunas plazzas d' abitar e da structuras dal di protegidas da la fundaziun Scalottas. 
L' infrastructura existenta è vegnida concepida per tgirar 65 persunas. 
Da vischnancas e da regiuns 
Lon: La revisiun parziala da la planisaziun locala, concludida da la vischnanca da Lon ils 30 d' avust 2013, vegn approvada. 
Cun la revisiun parziala vegnan engrondidas tranter auter las zonas d' edifizis d' abitar en ina dimensiun totala da circa 0,34 hectaras. 
Tavau: Il plan da zonas e plan general d' avertura 1 :500 " Schiabach " dals 22 da settember 2013 che la vischnanca da Tavau ha concludì, vegn approvà. 
Il med da planisaziun cuntegna quatter cumplettaziuns da pitschna surfatscha da la zona dal center. 
Contribuziuns chantunalas a differentas instituziuns 
Associaziun grischuna da sport: Per differentas activitads survegn l' associaziun grischuna da sport ina contribuziun dal fond da sport da maximalmain 38'000 francs per l' onn 2014. 
Il project da l' associaziun per in emprim annuari dal sport dal Grischun vegn sustegnì supplementarmain. 
Per las tschintg ediziuns planisadas dals onns 2014 fin 2018 vegn concedida ina contribuziun or dal fond da sport da tut en tut maximalmain 47 000 francs. 
Previs è in annuari che preschenta tut il sport grischun e che porscha ina plattafurma a las uniuns ed a las federaziuns en il Grischun. 
Las campiunessas ed ils campiuns grischuns da tut las categorias da vegliadetgna e da tut las disciplinas duain vegnir menziunads en ina part statistica. 
Ultra da quai duai quest annuari tractar mintgamai in aspect istoric dal sport grischun. 
La finamira da l' annuari è quella d' augmentar la stima per il sport grischun e per l' uffizi d' onur sco er da documentar en in' ovra da consultaziun las prestaziuns ed ils success d' atletas e d' atlets grischuns. 
Club da skis Beverin: Per la construcziun nova da la " Clubhütte Wanna Obergmeind " vegn concedida al club da skis Beverin ina contribuziun da maximalmain 43'000 francs or dal fond da sport. 
La nova chasa da club duai porscher sco chasa d' arriv lieu per plazzar l' infrastructura da mesirar il temp e dal pledader durant cursas. 
Ella serva sco deposit da material e cuntegna – ultra d' ina pitschna cuschina – er indrizs sanitars sco er in local da video e da pausa. 
Projects da vias 
La regenza ha approvà ils suandants projects da vias: 
- via dal Malögia: il project per curreger la via dal Malögia, traject Ponte Spino – Castasegna, vegn approvà cun in pèr cundiziuns e permissiuns spezialas. 
La via dal Malögia H3b è in' axa da traffic impurtanta tranter Silvaplauna e Castasegna. 
Pervia da l' augment da la chargia da traffic demussa ella en il traject Ponte Spino – Castasegna donns vi da la cuvrida. 
Il profil traversal da la via existenta cun ina ladezza da 5,50 fin 6,00 meters na correspunda betg pli a las pretensiuns a la segirezza dal traffic. 
Il traject Ponte Spino – Castasegna è l' ultim traject tranter Casaccia e Castasegna che n' è anc betg vegnì adattà al profil traversal regular da l' uffizi da construcziun bassa. 
Ultra da quai ha la regenza approvà 5,736 milliuns francs per lavurs da construcziun sin ils suandants trajects: 
- via sursilvana: lavurs d' impressari, punt Val Lumpegna 
- via da Carasole / a la via taliana, Roveredo – Beffen – Carasole: lavurs d' impressari, Ponti Val de Sott / Sora 
Il model directiv concernent il provediment da la sanadad en il chantun Grischun è ussa er visualisà
Il departament da giustia, segirezza e sanadad ha fixà sias ideas en in model directiv che descriva, co che las structuras dal provediment da la sanadad dal chantun Grischun ston vegnir concepidas per ch' il Grischun disponia er en l' avegnir d' in sistem da sanadad che resguarda tut las regiuns e ch' è economicamain supportabel. 
In nov film da la chanzlia chantunala mussa tge pass ch' èn previs per realisar il model directiv. 
En il model directiv concernent il provediment da la sanadad en il chantun Grischun ch' è vegnì preschentà il november 2013 parta il departament da giustia, segirezza e sanadad dal fatg ch' il sistem da provediment actual cun ospitals regiunals vegnia mantegnì er en l' avegnir pervia da las relaziuns topograficas dal Grischun. 
Il model directiv preschenta co ch' ils ospitals regiunals, las chasas da persunas attempadas e da tgira sco er ils servetschs da la spitex possian tegnair quint er en il futur da las pretensiuns economicas e qualitativas che creschan ad in crescher. 
Il departament da giustia, segirezza e sanadad postulescha en il model directiv d' ina vart la creaziun da regiuns da sanadad congruentas e da l' autra vart l' adempliment da tut las prestaziuns medicinalas e da tgira en la regiun da sanadad respectiva tras in center da sanadad che cumpiglia tut ils furniturs da prestaziuns instituziunals. 
En il model directiv vegni er renvià a l' impurtanza speziala d' ina stretga collavuraziun dals ospitals regiunals cun l' ospital chantunal dal Grischun. 
Mo in Grischun cun ina ferma plazza d' ospitals è en cas da garantir a la populaziun sco er als giasts da vacanzas er en l' avegnir in vast provediment medicinal che correspunda al progress sin il champ da la medischina. 
L'ambassadur talian sin visita tar la regenza grischuna
Sin invit da la regenza ha l' ambassadur da l' Italia en Svizra, Cosimo Risi, visità oz il chantun Grischun. 
Tar la visita ha pudì vegnir preschentà in futur segirà per il spurtegl consular a Cuira. 
A chaschun da sia visita dad oz a Cuira è l' ambassadur da l' Italia a Berna, Cosimo Risi, vegnì accumpagnà dal schefsecretari Joel Melchiori, manader dal biro da migraziun da l' ambassada. 
Ils giasts èn vegnids retschavids en la Chasa grischa dal president da la regenza Mario Cavigelli e dal chancelier Claudio Riesen. 
Suenter il barat dals salids uffizials è in gentar cuminaivel stà sin il program. 
La regenza grischuna tgira annualmain contacts cun represchentantas e represchentants da stadis esters en Svizra. 
Quests discurs èn elements impurtants da las relaziuns externas dal chantun. 
Cun ils stadis vischins e cun pajais che han relaziuns spezialas cun la Svizra e cun il Grischun vegnan savens discutadas dumondas specificas actualas. 
A la scuntrada dad oz è vegnì discutà actualmain il mantegniment dal spurtegl consular talian a Cuira. 
Sco che l' ambassadur Cosimo Risi ha infurmà, po il spurtegl consular a Cuira vegnir manà vinavant er suenter in' eventuala serrada dal consulat talian a Son Gagl. 
Il chantun Grischun appartegness alura da nov al territori da cumpetenza dal consulat general a Turitg, il spurtegl consular a Cuira fiss però occupà sco adina il venderdi. 
Las uras d' avertura dal spurtegl consular a Cuira èn vegnidas adattadas: da nov è il spurtegl avert il venderdi er sur mezdi, numnadamain da las 10.00 fin las 14.00. 
Il president da la regenza Mario Cavigelli è stà cuntent ch' ina soluziun ha pudì vegnir chattada en l' interess dals var 10'000 burgais talians en il Grischun. 
Er per il chantun sco er per las interpresas pitschnas e mesaunas saja la partiziun consulara qua a Cuira in post da contact impurtant. 
Er sche la serrada dal consulat talian a Son Gagl fiss deplorabla, ha pudì vegnir chattada ina buna soluziun, almain or da l' optica dal Grischun. 
La pussaivladad da profitar dals servetschs consulars na vegnia betg reducida envers oz. 
Communicaziun da la regenza dals 6 da mars 2014
La regenza grischuna s' engascha en la conferenza da las regenzas chantunalas, per che l' iniziativa federala dal pievel " Cunter l' immigraziun da massa " vegnia realisada en ina moda ch' è supportabla per las regiuns da muntogna. 
Uschia tegna ella er quint dals quitads da l' Engiadina e dal Grischun dal sid. 
Plinavant ha la regenza concedì differentas contribuziuns, ed ella ha fixà la repartiziun dals daners da cultura supplementars ch' eran vegnids concludids dal cussegl grond per l' onn 2014. 
Suenter l' acceptaziun da l' iniziativa dal pievel " Cunter l' immigraziun da massa ": Il chantun s' engascha en la CdC 
La regenza ha prendì enconuschientscha dals quitads da las presidentas e dals presidents communals da l' Engiadina e dal Grischun dal sid suenter l' acceptaziun da l' iniziativa dal pievel " Cunter l' immigraziun da massa ". 
En ina brev a la regenza sco er a la commembra ed als commembers grischuns da l' assamblea federala plenara han els exprimì lur quità che cunzunt las regiuns perifericas e da cunfin sajan pertutgadas d' ina restricziun futura da la libra circulaziun da persunas. 
Sco quai che la regenza scriva en sia resposta a la brev, è ella conscienta da la muntada da l' iniziativa e da las consequenzas gravantas pussaivlas per la Svizra e per il chantun Grischun. 
Correspundentamain vegn la regenza a s' engaschar – en il rom da sias pussaivladads – energicamain per ils basegns dal chantun. 
Per quest intent vegn ella a s' engaschar en emprima lingia en la conferenza da las regenzas chantunalas ( CdC), nua ch' ella è represchentada cun la cussegliera guvernativa Barbara Janom Steiner en il comité directiv. 
A la radunanza plenara da la CdC dals 21 da mars 2014 sa laschan las regenzas chantunalas infurmar directamain dal cussegl federal per lura sa fatschentar da la chaussa. 
Da vischnancas e da regiuns 
Bravuogn: La revisiun parziala da la planisaziun locala, concludida da la vischnanca da Bravuogn ils 31 d' october 2013, vegn approvada. 
Tras questa revisiun parziala vegn stgaffida en la planisaziun d' utilisaziun la premissa per realisar abitaziuns per il persunal da l' hotel Kurhaus Bravuogn e per mantegnair il manaschi da l' hotel a lunga vista. 
Cuira: La revisiun parziala da la constituziun da la citad da Cuira dals 9 da favrer 2014 vegn approvada. 
Tras questa revisiun parziala vegn il cussegl da scola – sco autoritad da direcziun strategica e da surveglianza da la scola da la citad – remplazzà tras ina cumissiun da furmaziun. 
Guarda, Lavin, Susch: Las revisiuns parzialas da las leschas da taglia da las vischnancas da Guarda, Lavin e Susch vegnan approvadas. 
Las disposiziuns midadas pertutgan il subject da taglia tar la taglia sin successiun d' ierta e sin donaziuns. 
Beiva: Il " plan da las zonas da protecziun da l' aua sutterrana per la funtauna ospizi dal Güglia " ed il " reglament per las zonas da protecziun per la tschiffada d' aua da funtauna La Veduta, ospizi dal Güglia " da la vischnanca da Beiva vegnan approvads. 
Mantogna sura: La revisiun parziala dals statuts dal consorzi da scola da la Mantogna sura vegn approvada. 
Tranter auter èn vegnidas midadas las disposiziuns davart las incumbensas e las cumpetenzas dal cussegl da scola sco er davart la repartiziun dals custs. 
Schons: La revisiun parziala dals statuts dal consorzi da scola da Schons vegn approvada. 
Il motiv principal per la revisiun parziala è stà l' integraziun da la scolina en il consorzi. Questa integraziun è vegnida concludida per l' onn da scola 2014/15. 
Bever, La Punt-Chamues-ch: La lescha da taglia dal cumin-baselgia evangelic refurmà Las Agnas ( fusiun dals cumins-baselgia da Bever e da La Punt-Chamues-ch) dals 20 da zercladur 2012 vegn approvada. 
Contribuziuns chantunalas a differentas instituziuns 
Concedì ils daners da cultura supplementars per l' onn 2014: La regenza ha decidì co ch' ils daners da cultura supplementars, ch' il cussegl grond ha mess a disposiziun a chaschun da l' ultima sessiun da december per l' onn 2014, duain vegnir impundids. 
Ils meds finanzials supplementars da tut en tut in mez milliun francs, ch' èn vegnids concedids en il preventiv per l' onn 2014, vegnan repartids sco suonda: 
Teater Cuira 
120'000 
francs 
Filarmonia da chombra dal Grischun 
86'000 
francs 
Archiv grischun per la cultura da las dunnas 
24'000 
francs 
Fundaziun NAIRS Scuol 
30'000 
francs 
Origen Festival Cultural 
200'000 
francs 
Opera Viva Sursaissa 
40'000 
francs 
Contribuziuns a differents orchesters: La regenza ha attribuì a differents orchesters las contribuziuns da 374'000 francs ch' eran vegnidas approvadas en il preventiv 2014. 
Per l' onn current survegn la Filarmonia da chombra 322 000 francs ( fin ussa 250 000 francs), l' ensemble ö! 
40 000 francs ( fin ussa 30 000 francs) e l' orchester le phénix 12 000 francs ( fin ussa nagina contribuziun). 
L' Orchestra della Svizzera italiana vegn sustegnì separadamain cun ina contribuziun annuala dad 80 000 francs or dals daners da la lottaria naziunala. 
Klibühni, Cuira: A la Klibühni a Cuira vegn concedida ina garanzia da deficit da maximalmain 200'000 francs per il program d' occurrenzas da l' onn 2014. 
Uniun Arosa cultura: A l' uniun Arosa cultura vegn concedida ina garanzia da deficit da totalmain 70'000 francs per las emnas da curs da musica e per la Music Academy che han lieu la stad/l' atun 2014. 
Academia Engiadina SA: Per il project " Turissem da furmaziun – concept e svilup da purschidas novas " vegn garantida a l' Academia Engiadina SA cun sedia a Samedan ina contribuziun da totalmain 165'000 francs en il rom da la nova politica regiunala ( NPR) ( mintgamai per la mesadad a quint da la confederaziun e dal chantun). 
Il project cumpiglia in' extensiun considerabla da las purschidas en la furmaziun professiunala supplementara per persunas creschidas, cun las qualas cunzunt persunas d' ordaifer il chantun duain vegnir acquistadas sco visitadras e visitaders dals curs. 
La contribuziun da sustegn gida a cuvrir ils custs da svilup e da concept sco er ad elavurar ed ad iniziar activitads da marketing resp. da vendita. 
Telefericas Tavau Claustra SA: A las Telefericas Tavau Claustra SA vegn garantida ina contribuziun chantunala da 300'000 francs en il rom dal concept per implants da sport d' impurtanza naziunala ( CISIN) per construir pistas da trenament e da cursa per skis alpin Jakobshorn – Usser Isch Tavau. 
La confederaziun paja ina contribuziun da 700 000 francs. 
Tras ils implants dal CISIN duain vegnir creadas cunzunt per il cumenzament da l' enviern cundiziuns da trenament idealas per las atletas ed ils atlets da Swiss-Ski, dal center naziunal da trenament ost skis alpin e da la fundaziun Gimnasi svizzer da sport Tavau. 
Projects da vias 
- Il project d' exposiziun per la correcziun da la via da la Chlus, traject sviament tunnel da la Chlus-vest, vegn approvà. 
Il project prevesa da meglierar in traject da colliaziun provisoric. 
L' uffizi federal da vias ( UVIAS) vul realisar diversas mesiras per augmentar la segirezza da traffic e dals tunnels en il territori da la Chlus. 
Durant las lavurs vegn il traffic da la via naziunala svià sur la via da la Chlus ( via veglia dal Partenz). 
- Per construir in vial da bus sin la Quaderstrasse a Cuira tranter la Zeughausstrasse e la Masanserstrasse vegn garantida ina contribuziun chantunala da maximalmain 160'000 francs. 
Ultra da quai ha la regenza approvà 1,156 milliuns francs per lavurs da construcziun sin il suandant traject: 
- via dal Lucmagn: lavurs d' impressari en connex cun la correcziun da la via Caschlatsch – Plaun da Fravia 
Ils lufs dal Calanda vegnan &quot;tschiffads&quot; cun traplas fotograficas
Dapi dus onns e mez vivan lufs en il territori dal Calanda e dal massiv dal Piz Bargias. En il fratemp èn els er sa reproducids. 
Quest enviern han els extendì lur territori da chatscha sin las vischnancas al sid dal Rain ( Panaduz, Razén e Domat). 
Per pussibilitar che l' uman ed il luf possian viver ensemen senza incaps ston ils effectivs dals lufs vegnir survegliads permanentamain. 
Mo uschia èsi pussaivel da percorscher ad ura svilups negativs imminents e da far frunt ad eventuals problems. 
Questa lavur – numnadamain il monitoring dals lufs – sto pudair sa basar en mintga cas sin fatgs objectivs. 
Ils guardiaselvaschinas da l' uffizi da chatscha e pestga dal Grischun e da l' uffizi per natira, chatscha e pestga da Son Gagl fan consequentamain questa lavur dapi l' immigraziun dals lufs e dovran per quai – ultra da la surveglianza ora en la natira – er regularmain traplas fotograficas. 
Questas traplas fotograficas èn tuttas etichettadas correspundentamain. 
Eventualas fotografias da persunas vegnan stizzadas immediatamain. 
Durant la fin da quest enviern e questa primavaira realisescha la KORA ( projects da perscrutaziun coordinads per ils animals da rapina en Svizra) per incumbensa da l' uffizi federal d' ambient ( UFAM), partiziun " spezias, sistems ecologics, cuntradas ", in project da pilot en il territori dals " lufs dal Calanda " cun l' intent da sviluppar vinavant il monitoring dals lufs en Svizra. 
En quest connex vegnan messas 25 fin 30 traplas fotograficas, repartidas sin tut il territori dal massiv dal Calanda e dal Piz Bargias tenor in plan d' experiment precis ch' è vegnì elavurà scientificamain. 
Las traplas fotograficas èn etichettadas cun l' adressa da l' incumbensader. 
Cun plazzar las traplas fotograficas vegnan respectadas las zonas da paus per la selvaschina. 
Questas traplas fotograficas èn vegnidas messas en funcziun durant las ultimas emnas. 
La populaziun vegn appellada da sustegnair cun bainvulientscha quest project. 
Las enconuschientschas fatgas servan la finala a la publicitad e gidan ad evitar conflicts tranter l' uman ed il luf. 
Ils guardiaselvaschinas prendan gugent encunter eventualas observaziuns da la populaziun e stattan a disposiziun per dumondas. 
Fotografias agiuntadas: 
/DE/Medien/Mitteilungen/MMStaka/Dokumente% 202014/Fotofalle_AJF_1.JPG " 
Trapla fotografica montada ed etichettada 
/DE/Medien/Mitteilungen/MMStaka/Dokumente% 202014/Wolf_Fotofalle_AJF_2013.jpg " 
/DE/Medien/Mitteilungen/MMStaka/Dokumente% 202014/Wolf_Fotofalle_AJF_2013_2.jpg " 
Plirs lufs " tschiffads " 
Communicaziun da la regenza dals 13 da mars 2014
La regenza grischuna beneventa las tractativas per ina cunvegna da cunfinarias e da cunfinaris cun l' Italia. 
Ultra da quai ha la regenza approvà in project per ina cussegliaziun al telefon da geniturs e da persunas cun la pussanza dals geniturs che sa chattan en situaziuns da conflict. 
Plinavant ha ella concludì ch' il chantun sa participeschia ad in' enquista da mobilitad l' onn proxim. 
La regenza beneventa las tractativas per ina nova cunvegna da cunfinarias e da cunfinaris cun l' Italia 
La regenza grischuna renconuscha la necessitad d' adattar la regulaziun da cunfinarias e da cunfinaris cun l' Italia. 
Sco ch' ella scriva en sia resposta ad ina brev averta da la deputada grischuna Nicoletta Noi-Togni èn vegnidas iniziadas tractativas tranter la confederaziun e l' Italia. Sin ils resultats da quellas ston ins ussa spetgar. 
Il chantun Grischun è represchentà en la delegaziun svizra da tractativa tras l' administraziun da taglia. 
Ina soluziun betg cunvegnenta è ord vista da la regenza grischuna da desdir la cunvegna da cunfinarias e da cunfinaris vertenta cun l' Italia. 
Ina iniziativa correspundenta dal chantun Tessin na vegn betg sustegnida da la regenza grischuna. 
La regenza è da l' opiniun che la desditga da la regulaziun da cunfinarias e da cunfinaris vertenta possia chaschunar difficultads considerablas, perquai ch' il resultat da las tractativas davart ina nova regulaziun è absolutamain intschert. 
Clom d' urgenza per geniturs er per il chantun Grischun 
Er la populaziun dal Grischun duai pudair duvrar en l' avegnir in clom d' urgenza per geniturs. 
La regenza ha approvà ina cunvegna da prestaziun cun l' uniun " Clom d' urgenza per geniturs " che dura trais onns ed ha deliberà per quai 91'500 francs. 
Sut il numer da telefon 0848 35 45 55 ( tariffa da la rait fixa) maina l' uniun nà da Turitg in clom d' urgenza permanent per geniturs u per persunas da referiment d' uffants e da giuvenils da mintga vegliadetgna. 
Durant 365 dis ad onn pon geniturs dumandar agid tar il clom d' urgenza en cas da situaziuns da surpretensiun educativa, da conflicts, da crisas u da violenza. 
Ultra da la cussegliaziun per telefon vegn er renvià en cas da basegn a posts spezialisads en la vischinanza da las persunas pertutgadas. 
Da questa purschida profitan gia oz plirs chantuns. 
Il clom d' urgenza per geniturs duai cumplettar la purschida da cussegliaziun per geniturs existenta dal chantun Grischun. 
Enquista davart la mobilitad en preparaziun 
Il chantun Grischun sa participescha l' onn 2015 puspè ad in' enquista naziunala davart il cumportament en il traffic da la populaziun. 
La regenza ha prendì enconuschientscha dal project cun il titel " Microcensus mobilitad e traffic 2015 dal chantun Grischun ". 
Il project furnescha ina da las basas las pli impurtantas da datas per preparar differentas decisiuns da la politica da traffic. 
Ma er per la planisaziun dal territori èn las infurmaziuns davart la mobilitad da persunas da gronda impurtanza. 
L' enquista davart il cumportament en il traffic vegn fatga mintga 5 onns. 
En quest connex vegn in tschert di da referenza fatga ina vasta enquista en la populaziun davart ils meds da traffic duvrads, davart las distanzas fatgas sco er davart ils temps da partenza e d' arriv. 
En spezial vegnan eruidas las decisiuns davart la tscherna dal med da traffic e da la ruta. 
La participaziun al project da l' onn 2015 vegn a custar il Grischun tut en tut 70'000 francs. 
La refurma da l' imposiziun da taglia sin interpresas III vegn beneventada da princip 
La regenza grischuna renconuscha il basegn da refurma tar l' imposiziun da taglia sin interpresas. 
Sco ch' ella punctuescha sco cumplettaziun tar ina posiziun da la conferenza da las directuras e dals directurs chantunals da finanzas davart la refurma da l' imposiziun da taglia sin interpresas III en la consultaziun a la confederaziun, sto la refurma vegnir concepida uschia ch' in bun cumpromiss po vegnir chattà tranter ina Svizra sco lieu fiscal attractiv e la cumpatibilitad dal dretg fiscal cun prescripziuns internaziunalas vertentas. 
En quest connex stoi vegnir fatg attenziun or da l' optica da la regenza ch' i na vegnian betg sacrifitgads avantatgs mo d' ina vart. 
Las mesiras proponidas da la confederaziun paran d' esser adattadas per evitar u almain per minimar eventuals donns per la Svizra sco lieu economic, er sche la concepziun concreta da las mesiras inclusiv las consequenzas finanzialas èn anc avertas er per ils chantuns. 
Da vischnancas e da regiuns 
Vaz: Il plan da zonas 1 :2500 " Revisiun parziala Valbella " ch' è vegnì concludì da la vischnanca da Vaz ils 25 da november 2012 vegn approvà concernent la zona per il sport d' enviern en il sectur da la staziun da la teleferica da colliaziun. 
Cun quai èn stgaffidas las premissas da la planisaziun d' utilisaziun per l' implant planisà d' ina pendiculara " Heimberg – Proschieri " er sin territori communal da Vaz. 
La dumonda da concessiun correspundenta da las Telefericas Lai SA sa chatta actualmain tar l' uffizi federal da traffic. 
Valsot: La revisiun parziala da la planisaziun locala concludida da l' anteriura vischnanca da Tschlin ( en il fratemp fusiunada a la vischnanca da Valsot) ils 26 da november 2012 vegn approvada cun resalvas. 
Cun la planisaziun d' utilisaziun vegn stgaffida ina nova zona d' abitar " Chaflur " en il territori " Prà da las Vals / Tulai ". 
La zona d' abitar " Chaflur " vegn approvada mo en quai che reguarda las parcellas nr. 3617,4337 e 4684. Quai correspunda a circa dus terzs da la surfatscha che l' anteriura vischnanca da Tschlin aveva concludì oriundamain. 
Cun la limitaziun duai vegnir evità ch' ils dus abitadis da Chaflur e da Strada che sa preschentan fin ussa sco abitadis independents creschian ensemen opticamain. 
Murmarera, Mut: Las revisiuns parzialas da las leschas da taglia da las vischnancas da Murmarera e da Mut vegnan approvadas. 
Las disposiziuns midadas pertutgan – en il cas da la vischnanca da Murmarera – il subject da taglia tar la taglia sin successiun d' ierta e sin donaziuns ed – en il cas da la vischnanca da Mut – las tariffas da taglia tar la taglia sin midada da maun e sin immobiglias. 
Scanvetg central: La lescha da taglia dal cumin-baselgia evangelic refurmà dal Scanvetg central ( fusiun dals cumins-baselgia da St. Peter/Pagig, Molinis, Peist e Castiel/Calfreisen/Lüen) dal 1. d' october 2013 vegn approvada. 
Projects da vias 
Il project d' exposiziun per curreger il traject Chera – serenera Versomi da la via sursilvana da la vart dretga dal Rain vegn approvà. 
La restructuraziun da la via sursilvana da la vart dretga dal Rain è urgentamain necessaria per motivs da la segirezza dal traffic. 
Grazia a l' avertura da la nova punt sur la chavorgia da Versomi l' onn 2012 ha pudì vegnir dauzada la limitaziun dal pais da 13 a 32 tonnas. 
L' augment dal traffic pesant pervia da l' auzament da la tonnascha giustifitgescha l' engrondiment a dus vials cun ina surstructura solida da catram. 
Ed in meglier trassé da la via gida ad augmentar la segirezza dal traffic. 
La correcziun da la via cumenza ca. 150 meters suenter la punt sur la Rabiusa e finescha ca. 150 meters sur la serenera da Versomi tar il traject Unterhof – Versomi ch' è gia vegnì restructurà. 
La lunghezza da la correcziun importa 884 meters. 
Ultra da quai ha la regenza approvà 2,967 milliuns francs per lavurs da construcziun sin ils suandants trajects: 
- via dal Schin: lavurs d' impressari e da cuvrida, bova tar il Cugnieler-/Caselertobel 
- via sursilvana: lavurs d' impressari e da cuvrida, punt a spunda Gonda 
- via da l' Alvra: lavurs d' impressari e da cuvrida, punt sur la Viafier retica a Naz 
La regenza da Turgovia fa ina visita al Grischun
Sin invit da la regenza grischuna visita la regenza dal chantun Turgovia oz e damaun il chantun Grischun. 
A chaschun da sia visita dal chantun Grischun vegn la delegaziun da Turgovia manada dal president da la regenza Bernhard Koch. 
El vegn accumpagnà da dunna cussegliera guvernativa Monika Knill sco er dals cussegliers guvernativs Claudius Graf-Schelling e Jakob Stark. 
Retschavids vegnan ils giasts oz suentermezdi dal president da la regenza Mario Cavigelli en la chasa grischa a Cuira. 
Alura suonda ina visita cuminaivla da la catedrala da Cuira restaurada. 
Damaun avantmezdi è sin il program in' excursiun da las duas regenzas chantunalas a Flem. 
La visita da la regenza dal chantun Turgovia serva en emprima lingia a tgirar las relaziuns amicablas ed a barattar experientschas sin ils champs da la cultura, da l' economia e da la politica. 
Fotografias agiuntadas: 
Il president da la regenza Mario Cavigelli retschaiva en la chasa grischa a Cuira il president da la regenza da Turgovia Bernhard Koch ( a dretga). 
Las duas delegaziuns cun il president da la regenza Bernhard Koch ( Turgovia) e Mario Cavigelli ( Grischun), ( entamez), davant la chasa grischa a Cuira. 
Premi da giuventetgna da la ARGE ALP: Sa participar ussa
La Cuminanza da lavur da las regiuns alpinas envida ils giuvenils, 100 onns suenter il cumenzament da l' emprima guerra mundiala, da s' occupar en contribuziuns da text e da film da la dumonda:. 
Per promover ina cultura da la pasch surdat la Cuminanza da lavur da las regiuns alpinas ( ARGE ALP) 100 onns suenter il cumenzament da l' emprima guerra mundiala in premi da giuventetgna internaziunal. 
Tschertgadas e premiadas vegnan lavurs en scrit, dentant er videos ed autras lavurs da multimedia davart la dumonda. 
Suenter lur registraziun pon vegnir inoltradas las contribuziuns da concurrenza al medem lieu fin il pli tard venderdi, ils 18 d' avrigl 2014. 
Videos cun in volumen che na surpassa betg 200 megabytes pon vegnir chargiads en ils formats .mp4, .mov, .avi e .mpg. 
Pussaivlas èn er lavurs da gruppa – p.ex. da classas da scola. 
Ina giuria da la ARGE ALP vegn a decider en las duas categorias ( text e film) davart ils premis. 
Las persunas premiadas vegnan envidadas la fin da zercladur 2014 a Trento ( Italia) per la surdada dals premis. 
La summa dal premi importa en total 15'000 euros. 
Il premi da la ARGE ALP vul cuntanscher che giuvenils intermedieschian lur vista da la pasch a persunas da la medema vegliadetgna. 
Ulteriuras infurmaziuns davart il premi datti sut http://www.argealp.org. 
La cumissiun deliberescha la legislaziun executiva tar la refurma dal territori
La cumissiun deliberescha la missiva da la regenza davart la legislaziun executiva tar la refurma dal territori per mauns da la sessiun d' avrigl 2014 dal cussegl grond. 
La cumissiun per politica da stadi e strategia dal cussegl grond ha predeliberà la missiva da la regenza davart la legislaziun executiva tar la refurma dal territori en preschientscha da la cussegliera guvernativa Barbara Janom Steiner, sco scheffa dal departament da finanzas e vischnancas, ed en preschientscha da represchentantas e represchentants da l' administraziun. La cumissiun ha salvà pliras sesidas. 
Il cussegl grond vegn a tractar il project en la sessiun d' avrigl 2014. 
Cun quest project vegn concretisada la revisiun parziala da la constituziun chantunala ch' è vegnida acceptada cleramain dal pievel grischun ils 23 da settember 2012. 
Uschia èn vegnids realisads ils puncts centrals da las intenziuns strategicas dal cussegl grond areguard il plaun d' amez ( corporaziuns regiunalas, districts, circuls), en spezial la fusiun territoriala da las 14 corporaziuns regiunalas e dals 11 districts ad 11 regiuns. 
Tenor il project èn las regiuns concepidas sco corporaziuns da dretg public e duain servir – a partir da l' onn 2015 – ad ademplir incumbensas administrativas e quasi-giudizialas da las vischnancas e dal chantun. 
Ils circuls vegnan abolids sco corporaziuns dal dretg public, servan dentant vinavant sco secziuns electoralas per nominar il cussegl grond. 
La refurma dal territori areguard ils districts/las dretgiras districtualas vegn realisada en in project separà. 
La legislaziun executiva qua avant maun cuntegna l' attribuziun da las vischnancas a las 11 regiuns, la concepziun organisatorica da las regiuns sco er numerusas adattaziuns formalas en consequenza da l' aboliziun dals circuls e da las corporaziuns regiunalas. 
La cumissiun predeliberanta ha concludì unanimamain d' acceptar il project. 
En la tractativa detagliada ha la cumissiun acceptà da princip las propostas da la regenza. 
L' organisaziun satiglia da las regiuns che vegn proponida da la regenza ha chattà per gronda part il consentiment da la cumissiun. 
Er la cumissiun è da l' avis che l' organisaziun da las regiuns duai restar concisa, senza atgna suveranitad legislativa e fiscala. 
Medemamain duai vegnir desistì da parlaments regiunals. 
Las regiuns duain stgaffir in plaun executiv per las incumbensas che las vegnan surdadas dal chantun u da las vischnancas. 
La finala ha il concept da las regiuns – tenor l' avis da la cumissiun – er la finamira da rinforzar las vischnancas. 
Propostas divergentas da la missiva hai dà concernent l' organ " cumissiun regiunala ". 
Entant ch' ina maioritad da la cumissiun beneventa la proposta da la regenza, tenor la quala la cumissiun regiunala po vegnir elegida unicamain or dal ravugl da la conferenza da las presidentas e dals presidents, è ina minoritad da la cumissiun da l' avis ch' il circul da las persunas elegiblas per la cumissiun regiunala duaja vegnir extendì. 
Unanimitad regia en la cumissiun pertutgant il fatg ch' i duai vegnir desistì da la cumissiun regiunala là, nua che las relaziuns giustifitgeschan quai. 
La cumissiun vuless introducir da nov la decisiun da tagl tras la presidenta u il president en las elecziuns ed en las votaziuns che han lieu en la cumissiun regiunala. 
La cumissiun propona midadas er en connex cun la cumposiziun persunala da la cumissiun da gestiun ed en connex cun la publicaziun dal rapport d' examinaziun en las vischnancas da las regiuns. 
Il cunfin per far valair ils dretgs politics ha la cumissiun reducì en cumparegliaziun cun la missiva d' in quart ad in dieschavel da las votantas e dals votants. 
Menziunar ston ins la finala il fatg che – en il rom da la revisiun parziala da la lescha davart las lottarias – duai la vischnanca e betg la regiun vegnir fixada sco autoritad da permissiun tenor l' avis da la cumissiun. 
Dal rest è la cumissiun ida d' accord cun las propostas da la regenza. 
Expo Milaun 2015: In purtret dal Grischun, fatg da scolaras e scolars
In onn avant l' Expo Milaun 2015 sa preschenta il chantun Grischun ils 9 da matg 2014 ad in di grischun a Milaun. 
Maturandas e maturands da la scola svizra a Milaun vegnan a preschentar quest di il chantun or da lur optica. 
Perquai fan ellas ed els ordavant in gir fotografic tras il Grischun. 
En il rom da las preparativas dal chantun Grischun sco chantun partenari dal pavigliun svizzer a l' Exposiziun mundiala Milaun 2015 ha la direcziun chantunala dal project envidà nov maturandas e maturands da la scola svizra a Milaun a far in gir fotografic tras il Grischun. 
A chaschun da lur visita da mesemna, ils 19, fin dumengia, ils 23 da mars 2014, vegnan las scolaras ed ils scolars a registrar in maletg dal Grischun or da lur optica. 
Ils resultats da questa lavur vegnan preschentads a la publicitad il di grischun, ils 9 da matg 2014, a Milaun en il rom dal " Giro del Gusto ", la turnea svizra tar l' Expo. 
La SATE da Cuira ha surpiglià l' incumbensa dal chantun da planisar e da realisar ils detagls da quest project. 
Las scolaras ed ils scolars da Milaun vegnan manads ensemen cun studentas e students dal studi " Multimedia Production " da la SATE e cun sustegn professiunal da las docentas e dals docents en 18 differents lieus dal Grischun per far là lur reportaschas fotograficas. 
Mesemna, ils 19 da mars 2014, vegnan ellas ed els ad arrivar vers saira en Engiadina ed a passentar là ina notg. 
Las ulteriuras notgs fin dumengia, ils 23 da mars 2014, vegnan ellas ed els a passentar en il Plantahof a Landquart. 
Da là van ellas ed els en tut las regiuns dal Grischun. 
La refurma da la GF è d'avantatg per las vischnancas ed il chantun
La regenza grischuna ha prendì enconuschientscha dal fatg ch' i èn vegnidas inoltradas oz las suttascripziuns per in referendum dal pievel e per in referendum da las vischnancas cunter la refurma da la gulivaziun da finanzas ( refurma da la GF). 
Per la regenza fa la refurma da la GF correcturas urgentas e gistas en il sistem da la gulivaziun da finanzas. 
En la sessiun da december 2013 ha il cussegl grond deliberà la refurma da la GF cun 97 cunter 4 vuschs. 
In comité da referendum ha inoltrà oz a la chanzlia chantunala a Cuira las suttascripziuns per in referendum dal pievel e per in referendum da las vischnancas cunter la refurma da la GF. 
Da quest fatg ha la regenza prendì enconuschientscha. 
Suenter las controllas da la chanzlia chantunala vegn la regenza ad infurmar a temp davart la reussida dals referendums. 
Areguard il cuntegn prenda la regenza la suandanta posiziun davart la refurma da la GF. 
Elements centrals da la refurma da la GF 
Il basegn da refurma è grond, urgent ed incontestà. 
La refurma da la GF eliminescha mancanzas gravantas da la gulivaziun da finanzas actuala. 
Ella rinforza las vischnancas e la solidaritad entaifer il chantun, procura che la gulivaziun da finanzas tranter las vischnancas è gista ed effizienta e mitigescha grevezzas spezialas ch' èn d' attribuir a las structuras. 
Ultra da quai duai la finanziaziun da las incumbensas publicas dal chantun e da las vischnancas vegnir simplifitgada e vegnir realisada en concordanza cun las cumpetenzas. 
La refurma da la GF sustegna la refurma currenta da las vischnancas e dal territori e gida a dumagnar las sfidas futuras. 
Il sistem actual ha mancanzas gravantas che han effects pli e pli negativs. 
Tar la grevezza fiscala e tar la forza finanziala èn las differenzas tranter las vischnancas povras e ritgas daventadas pli e pli grondas. 
La gulivaziun da finanzas intrachantunala actuala datescha da princip da l' onn 1958. 
Ella cumpiglia in grond dumber da pajaments da singulas contribuziuns ch' èn vegnidas concludidas en il decurs dal temp e che dependan tranter auter da la politica d' expensas e dal pe da taglia da las vischnancas. 
Las vischnancas ston fixar oz lur pe da taglia sin 120 u 130 pertschient per survegnir avunda meds finanzials da gulivaziun. 
Quai indeblescha l' attractivitad da questas vischnancas che sa chattan savens en regiuns perifericas. 
Concepziun da la nova gulivaziun da finanzas 
Cun la refurma da la GF duai vegnir introducida ina gulivaziun da las resursas e da las grevezzas dal tuttafatg nova. 
Concepziunalmain sa drizza questa gulivaziun fitg tenor la nova gulivaziun da finanzas da la confederaziun. 
/DE/Medien/Mitteilungen/MMStaka/Dokumente% 202014/RM_FA-Reform_dt_Grafik_rg.pdf " 
Da nov duain las vischnancas per exempel pudair fixar libramain lur pe da taglia, senza che quai haja consequenzas per ils pajaments da la gulivaziun da finanzas. 
Ils pajaments da la gulivaziun da finanzas vegnan eruids mintga onn da nov. 
Els s' adattan dinamicamain al svilup effectiv da las vischnancas. 
Ils effects vegnan controllads cuntinuadamain, e la dotaziun dals instruments da gulivaziun vegn adattada correspundentamain. 
La refurma da la GF è in project madir ed equilibrà che vegn sustegnì da bleras varts. 
Ella na resguarda betg mo ils puncts ch' eran vegnids crititgads en il rom da l' anteriur project da la NGF, mabain tegna er quint dals giavischs ch' èn vegnids exprimids a chaschun da la consultaziun, uschenavant che quels èn cumpatibels cun las finamiras principalas da la refurma. 
En spezial ston vegnir menziunads ils suandants puncts: 
La gulivaziun da las resursas è supportabla bain er per las vischnancas fermas, en spezial per las vischnancas turisticas. 
La solidaritad da las vischnancas fermas cun las vischnancas deblas è moderada er suenter la realisaziun da la refurma da la GF. 
Ella è pli modesta che sin plaun interchantunal. 
La gulivaziun da las grevezzas geografic-topograficas e da scola va cunzunt a favur da las vischnancas perifericas che han ina gronda surfatscha, bleras fracziuns e blers abitadis sparpagliads. 
Impediments da fusiun existents vegnan eliminads en moda pli consequenta. 
La scola populara e l' agid social restan incumbensas cuminaivlas dal chantun e da las vischnancas. 
Il chantun rinforza ses engaschament finanzial en quests secturs. 
La finanziaziun da las incumbensas publicas duai vegnir simplifitgada ed il dumber da pajaments cuntracurrents tranter il chantun e las vischnancas duai vegnir reducì. 
Il chantun surpiglia per exempel da nov tut ils custs da las sanaziuns d' abitaziuns en il territori da muntogna, da la cussegliaziun per mammas e babs, da las scolas professiunalas spezialisadas e da las sanaziuns da las cuvridas da las vias chantunalas entaifer ils vitgs. 
Da nov duain las vischnancas per exempel finanziar sulettas l' agid social persunal, ils stabiliments per aua persa e per dismetter ruments sco er ils indriz per pedunas e peduns. 
Consequenzas finanzialas 
Las vischnancas vegnan distgargiadas tut en tut per stgars 22 milliuns francs per onn. 
La maioritad da las 146 vischnancas ( stadi dal 1. da schaner 2014) vegn distgargiada tras la refurma da la GF. 
Sche la gulivaziun da finanzas duai esser efficazia, na pon dentant betg tut las vischnancas esser profitadras. 
Per 14 da las 15 vischnancas las pli ritgas resultan tschertas grevezzas supplementaras. 
Latiers tutgan sis vischnancas da l' Engiadin' ota. 
Il saldo tras la refurma stat en in stretg connex cun il volumen da resursas. 
Las grevezzas supplementaras da las vischnancas finanzialmain las pli fermas da l' Engiadin' ota è cunzunt la consequenza dal fatg che la finanziaziun actuala da la gulivaziun da finanzas è fitg unilaterala, cunquai ch' ella sa basa sin ils tschains d' aua e sin las taglias da las persunas giuridicas. 
Totalmain 15 vischnancas cun paucas resursas han in sustegn pli pitschen tras il nov sistem. 
Questas vischnancas vegnan favurisadas particularmain tras il sistem actual. 
En il senn d' ina regulaziun transitorica è previsa per ellas ina gulivaziun limitada d' ina durada maximala da 5 onns. 
Communicaziun da la regenza dals 20 da mars 2014
A chaschun da sia ultima sesida ha la regenza grischuna tractà differentas revisiuns da planisaziuns localas communalas. 
Plinavant ha la regenza concedì contribuziuns – tranter auter a favur dals campiunadis mundials da skis 2017 a San Murezzan. 
Da vischnancas e da regiuns 
Cazas: La revisiun totala da la planisaziun locala, concludida da la vischnanca da Cazas ils 13 da december 2012, vegn approvada cun resalvas. 
Tras la revisiun totala vegn stgaffida ina planisaziun locala cumplessiva per la vischnanca da Cazas che ha fusiunà per il 1. da schaner 2010. 
Betg approvadas na vegnan la determinaziun d' ina zona da construcziun en il territori Sorts sco er ina nova zona d' abitar a Preaz. 
La procedura d' approvaziun per la zona Gianal en il sectur da l' entrada en il territori da skis Gianal-Lescha vegn sistida, fin che l' admissibladad d' abitaziuns secundaras explotadas e betg explotadas è sclerida. 
Plinavant sto la vischnanca far in inventari dals abitadis e designar – sin basa da quest inventari – ils areals d' abitadi ch' èn degns da vegnir mantegnids. 
Valragn: Il plan da zonas 1 :1000 " Revisiun parziala ( zona da protecziun da la natira Grossmatta) ", concludì da la vischnanca da Valragn ils 12 da december 2013, vegn approvà. 
Luzein: Il plan da zonas / plan general da furmaziun 1 :2000 " Buchen – Lunden " dals 16 da zercladur 2006 vegn approvà er areguard la zona dal vitg ch' era vegnida determinada sin la parcella nr. 874. 
Saas: La revisiun parziala da la planisaziun locala da la vischnanca da Saas, concludida ils 29 da november 2013, vegn approvada. 
Tras il nov med da planisaziun vegn fixada en spezial l' avertura dal territori Martels cun ina via. 
Val Stussavgia: La revisiun totala da la planisaziun locala da la vischnanca da Valendau ( dapi il 1. da schaner 2013 vischnanca da Val Stussavgia), concludida ils 20 da november 2012, vegn approvada. 
Ils instruments da planisaziun da l' anteriura vischnanca da Valendau èn vegnids repassads cumplettamain. 
Ziràn-Reschen: La revisiun parziala da la planisaziun locala, concludida da la vischnanca da Ziràn-Reschen ils 12 da november 2013, vegn approvada. 
Tras la revisiun parziala vegn principalmain la parcella nr. 75 transferida da la zona per stabiliments publics a la zona da mastergn Nislas. 
Zuoz: La revisiun parziala da la lescha da construcziun, concludida da la vischnanca da Zuoz ils 16 da schaner 2013, vegn approvada. 
San Murezzan: A la vischnanca da San Murezzan vegn garantida ina contribuziun chantunala da 2,7 milliuns francs en il rom dal concept per implants da sport d' impurtanza naziunala ( CISIN) per renovar las pistas dal cup mundial da skis alpin. 
Resalvada resta la concessiun tras il cussegl grond. 
En il rom da la missiva tar il quint 2013 vegn la regenza a dumandar il cussegl grond in credit d' impegn. 
Tras la renovaziun planisada da las pistas dal cup mundial duain vegnir creadas las premissas per manar tras ils campiunadis mundials da skis alpin da la FIS 2017. 
Ils custs d' investiziun per renovar las pistas dal cup mundial a San Murezzan importan 11,95 milliuns francs. 
Bravuogn: Il project " Protecziun cunter crudada da crappa Glatscheras, sectur B ", che l' uffizi da guaud e privels da la natira ha inoltrà per incumbensa da la Viafier retica, vegn approvà. 
I vegn garantida ina contribuziun da maximalmain 525'000 francs. 
Tras il project vegn meglierada la protecziun da la lingia da viafier sco er da la via chantunala cunter crudada da crappa. 
Per quest intent vegnan installadas raits da protecziun cunter crudada da crappa d' ina lunghezza totala da 123 meters. 
Tschappina: Per restaurar il tetg da plattamorta da la baselgia evangelica en la vischnanca da Tschappina, Obertschappina, vegn garantida ina contribuziun da maximalmain 29'400 francs en il rom da la tgira da monuments. 
Contribuziuns chantunalas a differentas instituziuns 
Fundaziun Scola-dimora a Cuira: La regenza ha approvà in project da la fundaziun Scola-dimora a Cuira che prevesa da concepir da nov ils conturns da la scola-dimora. 
I vegn garantida ina contribuziun da construcziun da maximalmain 507'000 francs. 
Tras il project da construcziun vegn eliminada ina situaziun da traffic nuncuntentaivla, ed il traffic da vehichels vegn separà dal traffic da peduns. 
Medemamain vegn augmentada la valur concepziunala da l' entir areal da la Scola-dimora a Cuira. 
La dumonda da construcziun è vegnida inoltrada a la citad da Cuira. 
Uniun Campiunadis mundials da skis alpin da la FIS 2017 a San Murezzan: A l' uniun Campiunadis mundials da skis alpin da la FIS 2017 a San Murezzan vegn garantida ina contribuziun chantunala da maximalmain 2,3 milliuns francs per ils campiunadis mundials da skis 2017 ( contribuziun fixa: 2/3; contribuziun da deficit: 1/3). 
La contribuziun effectiva importa maximalmain la mesadad dals daners che la vischnanca resp. la destinaziun paja en connex cun ils campiunadis mundials da skis. 
Resalvada resta l' approvaziun da la contribuziun chantunala tras il cussegl grond. 
En il rom da la missiva tar il quint 2013 vegn la regenza a dumandar il cussegl grond in credit d' impegn. 
Per ils campiunadis mundials da skis 2017 quintan ils organisaturs cun custs da 60,576 milliuns francs. 
Betg resguardadas en ils custs d' organisaziun n' èn las infrastructuras restantas che vegnan finanziadas da la vischnanca da San Murezzan e promovidas separadamain dal chantun ( vesair qua survart tar " Da vischnancas e da regiuns " / San Murezzan). 
Uniun JWOC/SOW 2016 Engiadina: Per repassar las chartas da cursa d' orientaziun per il campiunadi mundial da cursa d' orientaziun dals juniors ( JWOC) e per la cursa d' orientaziun internaziunala da plirs dis " Swiss Orienteering Week " ( SOW) l' onn 2016 en Engiadina vegn concedida ina contribuziun da maximalmain 85'390 francs or dal fond da sport. 
Las chartas da cursa d' orientaziun vegnan elavuradas tras l' uniun JWOC/SOW 2016 Engiadina. 
Projects da vias 
Ultra da quai ha la regenza approvà totalmain 8,203 milliuns francs per lavurs da construcziun sin ils suandants trajects: 
- via da l' Alvra, Bravuogn – Preda: lavurs d' impressari e da cuvrida, remplazzament per la punt da Zavretta 
- via d' Avras: lavurs d' impressari, Farera – Plan Davains 
- via dal Landwasser: lavurs d' impressari, punt a spunda Tieftobel 2 
- via dal Lucmagn: lavurs d' impressari e da cuvrida, reparaziun da la punt dal Rain da Medel 
- via da Ratitsch: lavurs d' impressari, kilometer 0,57 – 1,48 
- via da St. Antönien: lavurs d' impressari, nov trassé Röza – bi dr Suscht, sutpassadi da la viafier 
Sessiun dal cussegl grond da l'onn 2015 en la regiun: La conferenza da las presidentas e dals presidents dal cussegl grond sustegna la candidatura da la vischnanca d'Arosa
La conferenza da las presidentas e dals presidents dal cussegl grond recumonda al cussegl grond da resguardar la candidatura da la vischnanca d' Arosa per realisar la sessiun da zercladur 2015 en la regiun. 
La decisiun en chaussa prenda il cussegl grond. 
En il decurs da l' enviern è la conferenza da las presidentas e dals presidents dal cussegl grond sa fatschentada cun las candidaturas per la sessiun 2015 en la regiun dal cussegl grond. 
Entaifer il termin èn vegnidas inoltradas duas candidaturas: ina da la vischnanca d' Arosa ( cun sustegn d' Arosa turissem) e l' autra da la vischnanca da Flem ( cun sustegn da Flem Laax Falera Meetings). 
Persvadì ha il dossier ch' è vegnì inoltrà da la vischnanca d' Arosa. 
Per l' ina arriva la vischnanca d' Arosa d' ademplir tut las pretensiuns ch' èn vegnidas fatgas al lieu d' organisaziun, per l' autra tegna il concept fitg bain quint d' ina sessiun en la regiun ( integraziun da la populaziun). 
Schebain che la vischnanca da Flem ha er inoltrà ina buna candidatura, ha la conferenza da las presidentas e dals presidents chattà ch' il " pachet integral " da la vischnanca d' Arosa correspundia il meglier a l' idea d' ina sessiun en la regiun dal cussegl grond. 
Resguardà è er vegnì il fatg ch' en il Scanvetg n' ha anc mai gì lieu ina sessiun en la regiun. 
Il cussegl grond vegn a decider definitivamain la sessiun d' avrigl 2014 davart la surdada da la sessiun en la regiun dal zercladur 2015. 
La cumissiun predeliberanta ha decidì da betg tractar la revisiun totala da la lescha dal persunal
A chaschun da sia ultima sesida è la cumissiun dal cussegl grond per sanadad e fatgs socials ( CSF) sa fatschentada cun la missiva da la regenza al cussegl grond tar ina revisiun totala da la lescha davart la relaziun da lavur da las collavuraturas e dals collavuraturs dal chantun Grischun ( lescha dal persunal) ed ha decidì cun ina pitschna maioritad da betg tractar il project, uschia ch' ella n' ha betg predeliberà quel en detagl. 
La cumissiun è sa radunada sut il presidi da la deputada e presidenta da la cumissiun Gabriela Tomaschett-Berther. 
A la sesida èn er sa participads la cussegliera guvernativa Barbara Janom Steiner e represchentants da l' uffizi da persunal. 
Da la nova lescha dal persunal spetga la regenza dapli flexibilitad areguard las cundiziuns generalas che sa midan sco er ina legislaziun moderna che resguarda il dretg da contracts da lavur privats. 
La regulaziun da las relaziuns da lavur duai esser concepida confurm al stgalim da norma e duai resguardar las adressatas ed ils adressats. 
Il project prevesa tranter auter in augment dal dretg minimal da vacanzas da 20 a 23 dis, l' extensiun dal congedi da maternitad e la fixaziun explicita dal congedi da paternitad en la lescha, quai che chaschuna custs supplementars annuals. 
Plinavant èsi previs d' abolir ils augments automatics dal salari ch' èn fixads en la lescha. 
Uschia crudass davent il sforz d' augmentar annualmain per 1 pertschient u per circa 2,9 milliuns francs la summa dals salaris ch' è destinada als svilups individuals dals salaris, ed il cussegl grond stuess concluder mintga onn in augment da la summa dals salaris en il rom dal preventiv. 
Tras la nova lescha duai la finala er vegnir tegnì quint da las novas pretensiuns giuridicas ( p.ex. elavuraziun da datas persunalas, protecziun giuridica en cas da dispitas dal dretg da persunal). 
Suenter ina debatta cuntraversa davart la dumonda d' entrar en chaussa ha la cumissiun decidì da betg tractar il project. 
La maioritad da la cumissiun è stada da l' avis che las cundiziuns da las relaziuns da lavur tranter il chantun e sias collavuraturas e ses collavuraturs sajan gia oz fitg bunas en cumparegliaziun cun l' economia e cun las vischnancas. 
Per quest motiv na saja per il mument betg necessari da reveder la lescha. 
Cun ils cuntegns da la revisiun totala proponida vegnia plinavant dà in fauss segn, ed il squitsch sin las vischnancas – che surpiglian per part e sin basa voluntara il dretg da persunal chantunal – creschiss. 
Er l' economia dal Grischun pudess vegnir sfurzada d' agir, sch' il chantun meglierass in' ulteriura giada substanzialmain sias cundiziuns d' engaschament. 
La finala saja il chantun in concurrent sin il martgà da lavur. 
Tut en tut chaschunassan ils puncts da revisiun dal project custs supplementars considerabels. 
La minoritad da la cumissiun, che ha votà per tractar il project, avess beneventà, sch' il project ed uschia er ils puncts crititgads avessan pudì vegnir discutads en ina tractativa detagliada ed avessan eventualmain pudì vegnir curregids cun agid da propostas da midada. 
Ella renconuscha il basegn d' agir e la necessitad da suttametter la lescha dal persunal vertenta ad ina revisiun, er sch' il sboz cuntegna per ella sezza anc in pèr puncts che stuessan vegnir meglierads. 
En cumparegliaziun cun auters chantuns saja il chantun Grischun numnadamain posiziunà sut la media areguard las relaziuns da lavur. 
Tras la decisiun da betg entrar en chaussa saja dentant d' emprim ennà betg pussaivel da discutar il cuntegn concret dal project e las resalvas exprimidas. 
Sin basa da la proposta da sia cumissiun predeliberanta vegn il cussegl grond perquai mo a decider en la sessiun d' avrigl 2014, sch' el vul tractar la revisiun totala da la lescha dal persunal u betg. 
&quot;Pestgar en il Grischun. Nua poss jau retrair la patenta?&quot; / Retratga da la patenta da pestga per la stagiun da pestga 2014
Tar las preparativas per la stagiun da pestga tutga er la retratga da la patenta da pestga. 
Per pudair retrair la patenta per in onn u ina patenta mensila ston ins cumprovar ch' ins haja enconuschientschas da la pestga ( attest obligatoric SaNa). 
Per quest intent vegnan purschids il mument en differents lieus dal chantun Grischun curs da scolaziun. 
Tut las patentas pon vegnir retratgas sco fin ussa tar il museum da la natira dal Grischun a Cuira ( mardi fin sonda: da las 10.00 fin las 17.00) sco er tar la surveglianza da pestga durant las uras da biro. 
Al spurtegl dal museum da la natira dal Grischun a Cuira ed en ils districts da pestga 1 ( Vorderrhein), 3 ( Landquart, Landwasser, Alvra), 4 ( En, Maira), 5 ( En, Rom), 6 ( Poschiavino) e 7 ( Moesa, Rain posteriur, Valrag) èsi er pussaivel da da pajar cun MaestroCard u cun PostCard ( naginas cartas da credit). 
En il fegl uffizial dal chantun Grischun dals 27 da mars 2014 e sin la pagina d' internet da l' uffizi da chatscha e pestga http://www.jagd-fischerei.gr.ch èn publitgadas per ils singuls districts da pestga ils lieus, ils termins sco er las premissas per pudair retrair ina patenta. 
Sche terzas persunas vulan retrair patentas per persunas cun domicil en il chantun Grischun, ston ellas preschentar in attest da domicil persunal da questas persunas. 
Formulars correspundents pon vegnir chargiads giu da la pagina d' internet da l' uffizi da chatscha e pestga. En cas ch' ina persuna fa ina dumonda en scrit per retrair ina patenta, sto ella medemamain agiuntar in attest da domicil. 
Buna pestga! 
Forza idraulica en il Grischun – oz e damaun
Sco funtauna d' energia regenerabla gioga l' utilisaziun da la forza idraulica in rolla impurtanta en Svizra – ed en spezial er en il Grischun. 
Davart quest tema datti ussa in nov film curt da la chanzlia chantunala dal Grischun sin /. 
La part da la forza idraulica vi da l' entira producziun d' electricitad en Svizra ( circa 56 pertschient) ed en il chantun Grischun ( circa 98 pertschient) è considerabla. 
Actualmain ha questa funtauna d' energia in temp difficil, ed ella è en in dilemma: D' ina vart duai la forza idraulica – en consequenza da la vieuta energetica instradada da la politica – furnir ina contribuziun considerabla per garantir il basegn supplementar d' energias regenerablas. 
Da l' autra vart è ella actualmain suttamessa ad ina crudada dals pretschs. 
Ils pretschs d' electricitad sin il martgà d' electricitad europeic èn pli bass che mai ed han consequenzas directas er per ils pretschs en Svizra ed en il Grischun. 
En il Grischun ha la forza idraulica anc adina ina gronda impurtanza per l' economia publica. 
Ella furnescha ina contribuziun impurtanta al provediment d' energia indigen, segirescha plazzas da lavur en pliras regiuns da noss chantun e generescha taxas periodicas annualas per mauns da la communitad grischuna. 
Questa facultad da l' economia publica duai vegnir segirada a lunga vista, per ch' er nossas generaziuns vegnintas possian profitar da tala. 
La regenza grischuna ed ils posts chantunals cumpetents èn persvadids che la forza idraulica gioghia er vinavant ina rolla impurtanta. 
Dapli infurmaziuns en chaussa cuntegna il film curt da la chanzlia chantunala. 
Communicaziun da la regenza dals 27 da mars 2014
La regenza ha fixà la data per la votaziun dal pievel davart la refurma da la gulivaziun da finanzas ( refurma da la GF). 
Ultra da quai ha ella tractà projects da la confederaziun – uschia quels da l' imposiziun da la taglia a la funtauna e da la prevenziun da vegliadetgna. 
La votaziun davart la refurma da la GF ha lieu ils 28 da settember 2014 
Il referendum dal pievel ed il referendum da las vischnancas cunter il conclus dal cussegl grond concernent il relasch da la lescha davart la refurma da la gulivaziun da finanzas en il chantun Grischun ( lescha generala davart la refurma da la GF) èn reussids cun 1998 suttascripziuns valaivlas resp. cun 19 vischnancas sustegnentas. 
Sin conclus da la regenza ha la votaziun dal pievel davart la refurma da la GF lieu ils 28 da settember 2014. 
Tuts dus referendums èn vegnids inoltrads ils 18 da mars 2014. 
In referendum dal pievel en connex cun in relasch, cun ina midada u cun ina aboliziun d' ina lescha dovra almain 1500 suttascripziuns. 
Il referendum da las vischnancas sto vegnir sustegnì d' almain in dieschavel da las vischnancas dal Grischun ( actualmain en tut 146 vischnancas). 
El vegn fatg, uschenavant ch' il dretg communal na cuntegna naginas regulaziuns divergentas, cun conclus concordants da las suprastanzas communalas. 
La revisiun da l' imposiziun da la taglia a la funtauna sto vegnir repassada 
La regenza grischuna sustegna da princip la revisiun da l' imposiziun da la taglia a la funtauna sin plaun federal. 
La finamira da la revisiun è quella d' eliminar ils tractaments ineguals da lavurantas e da lavurants esters. 
Sco quai che la regenza punctuescha en sia posiziun a la confederaziun sto il sboz da revisiun però vegnir adattà. 
Uschia duai la limita actuala da las entradas minimalas da 120'000 francs vegnir mantegnida tar l' imposiziun da la taglia a la funtauna, cur ch' i vegn fatga ina taxaziun ordinaria posteriura. 
La confederaziun vul sbassar questa limita a 65 000 francs. 
En il chantun Grischun vegnissan 20 000 persunas ch' èn obligadas da pajar la taglia a la funtauna suttamessas uschia ad ina taxaziun ordinaria posteriura. Da quai resultassan custs administrativs per il chantun en la dimensiun dad 1,25 milliuns francs. 
Ultra da quai datti tenor il dretg nov la pussaivladad da dumandar ina taxaziun ordinaria posteriura ( per persunas " indigenas " u " quasi indigenas "). 
La taglia a la funtauna è ina taglia che vegn deducida directamain da las entradas. 
La deducziun vegn fatga da la patruna u dal patrun d' ina lavuranta u d' in lavurant che n' ha betg ina permissiun da domicil en Svizra. 
La refurma da la prevenziun da vegliadetgna 2020 vegn beneventada 
La refurma da la prevenziun da vegliadetgna 2020, che vegn proponida da la confederaziun, vegn da princip beneventada da la regenza grischuna. 
La finamira dal project da refurma da mantegnair il nivel da prestaziun en la prevenziun da vegliadetgna vegn beneventà explicitamain. 
Reducziuns da las prestaziuns en il sectur da l' incumbensa constituziunala da segirar l' existenza na dastgan – or da l' optica da la regenza grischuna – betg vegnir fatgas. 
Sco che la regenza scriva en sia posiziun a la confederaziun na cuntegna il pachet da refurma displaschaivlamain naginas propostas concretas per la refurma necessaria da las prestaziuns supplementaras. 
Quellas fissan beneventablas, independentamain da la refurma necessaria da la lescha federala davart las prestaziuns supplementaras. 
La regenza renconuscha però il basegn d' ina finanziaziun supplementara sur la taglia sin la plivalur ch' exista tar l' assicuranza per vegls e survivents ( AVS). 
Actualmain è però mo deliberà in augment per 1 pertschient da la taglia sin la plivalur. 
Il segund pertschient da la taglia sin la plivalur duai vegnir incassà pir, sche quai è urgentamain necessari. 
Cun la refurma da la prevenziun da vegliadetgna 2020 vul la confederaziun introducir tranter auter ina vegliadetgna da renta da 65 onns per umens e per dunnas, pussibilitar ina concepziun flexibla dal pensiunament sco er adattar las prestaziuns e las contribuziuns als svilups da la societad. 
Las directivas davart saivs cunter selvaschina vegnan menziunadas da nov en in' ordinaziun 
L' ordinaziun per prevegnir ed indemnisar donns da selvaschina en l' agricultura è vegnida adattada da la regenza. 
Da nov vegnan menziunadas en l' ordinaziun las directivas decisivas per far saivs cunter tschiervs e cunter chavriels. 
Ultra da quai vegnan simplifitgads ils andaments da procedura stritgond en l' ordinaziun ch' ils termins per inoltrar ina dumonda da survegnir ina contribuziun per prevegnir cunter donns da selvaschina èn vegnids. 
Da princip paja il chantun ils donns che la selvaschina ed ils capricorns fan vi da culturas agriculas. 
Il dretg da survegnir ina indemnisaziun po però crudar davent u vegnir reducì, sche la persuna donnegiada n' ha betg prendì las mesiras da defensiun pretendiblas e fixadas en il dretg chantunal da chatscha. 
Contribuziuns chantunalas a differentas instituziuns 
Fundaziun per il servetsch da pedagogia curativa dal Grischun: Per adattar e per renovar il secretariat da la fundaziun dal servetsch da pedagogia curativa dal Grischun a Cuira vegn garantida ina contribuziun da construcziun da maximalmain 291'680 francs. 
I vegnan stgaffidas plazzas da lavur da biro sco er exequidas differentas lavurs da mantegniment e da renovaziun. 
Projects da vias 
La regenza ha approvà 11,3 milliuns francs per lavurs da construcziun sin ils suandants trajects: 
- via da la Chlus: lavurs d' impressari e da cuvrida, sutpassadi da la Viafier retica a Pardisla 
- via taliana: lavurs da construcziun en metal e d' anticorrusiun en connex cun la renovaziun da la punt sur il Rain a Rehanau 
- via da la Lumnezia: lavurs d' impressari, St. Martin – Quadra 
- via dal Lucmagn: lavurs d' impressari, Stgegia 
- via da Luven: lavurs d' impressari, Starpuns – Luven 
- via sursilvana: lavurs d' impressari, correcziun da la via, Lumneins 
- via da Surcuolm: lavurs d' impressari, Valata – Surcuolm en il vitg 
Il Grischun sco lieu da rait dal parc naziunal d'innovaziun en Svizra
Il chantun Grischun inoltrescha a la conferenza dals directurs chantunals da l' economia publica in dossier da candidatura per posiziunar il Grischun sco lieu da rait independent dal parc naziunal d' innovaziun en Svizra. 
Grazia a ses instituts da perscrutaziun renumads a Tavau ed a Landquart ha il chantun premissas idealas per sa posiziunar sco lieu da rait. 
Situaziun da partenza 
La lescha federala davart la promoziun da la perscrutaziun e da l' innovaziun creescha la basa per constituir in parc naziunal d' innovaziun en Svizra cun in' orientaziun internaziunala. 
La conferenza dals directurs chantunals da l' economia publica ( CDE) fa – per incumbensa da la confederaziun – las lavurs da concept per in parc naziunal d' innovaziun. 
Ella ha concludì che en las duas scolas politecnicas federalas ( SPF) a Losanna ed a Turitg vegnan etablids dus uschenumnads centers da rait. 
Per cumplettar ils dus centers duain vegnir fixads – en ina procedura da selecziun manada da la CDE – plirs lieus regiunals da rait. 
Ils chantuns pon inoltrar fin la fin da mars 2014 lur propostas per in lieu da rait. 
Questas propostas vegnan evaluadas da la CDE e transmessas, sco concept consolidà, al departament federal d' economia, furmaziun e retschertga. 
La finamira cuminaivla è quella d' obtegnair fin mez 2015 las decisiuns politicas sin plaun federal, per pudair lantschar alura il manaschi dal parc naziunal d' innovaziun en Svizra. 
Finamiras dal parc naziunal d' innovaziun en Svizra 
Il departament federal d' economia, furmaziun e retschertga vesa en il parc naziunal d' innovaziun en Svizra ina via per rinforzar la Svizra en la concurrenza internaziunala dals lieus e da las innovaziuns. 
Il parc naziunal d' innovaziun en Svizra duai colliar ils acturs da la scienza e da l' economia anc meglier en ina rait. 
Ultra da quai duain novs acturs ( particularmain perscrutaders da l' exteriur en l' economia privata) vegnir chattads per la Svizra resp. sa domiciliar en Svizra. 
Per quest intent èn las incumbensas centralas dal parc naziunal d' innovaziun en Svizra quellas da metter a disposiziun las infrastructuras ( " surfatschas da perscrutaziun e d' innovaziun ") e da coordinar la cumparsa vers l' exteriur ( " commerzialisaziun internaziunala "). 
Il parc naziunal d' innovaziun en Svizra è in project da generaziuns ed ha in orizont temporal da plirs decennis. 
La candidatura dal Grischun sco lieu da rait 
Il chantun Grischun candidescha sco lieu da rait independent dal parc naziunal d' innovaziun en Svizra. 
La regenza ha deliberà in dossier da candidatura per mauns da la conferenza dals directurs chantunals da l' economia publica. 
Ils instituts da perscrutaziun domiciliads en il Grischun a Tavau ed a Landquart possedan spezialistas e spezialists internaziunals ed èn renconuschids sin l' entir mund. 
Els èn colliads en moda excellenta cun interpresas internaziunalas e cun las scolas autas sco la SPF da Turitg. 
Cun agid d' ina collavuraziun sistematica tranter ils instituts da perscrutaziun – er grazia a la proximitad locala, a las plattafurmas da tecnologia optimalas ed a las infrastructuras correspundentas – reusseschi da crear las premissas cumpetitivas per las scienzadas ed ils scienzads, las qualas furman la basa per ina perscrutaziun excellenta. 
Tant en la regiun da Landquart sco er a Tavau datti surfatschas ch' èn adattadas per constituir e per amplifitgar il lieu da rait dal parc naziunal d' innovaziun en Svizra. 
Ulteriuras surfatschas pon vegnir messas a disposiziun resguardond las disposiziuns da la planisaziun dal territori. 
Interpresas ch' èn domiciliadas en il Grischun sco er interpresas internaziunalas han signalisà – cun agid d' ina decleraziun d' intenziun – lur grond interess per il Grischun sco lieu da rait ed han garantì da collavurar per al constituir e per l' amplifitgar. 
Constituziun previsa 
Per manar il parc naziunal d' innovaziun en Svizra duai esser responsabla ina instituziun purtadra naziunala. 
L' intent principal da questa instituziun èsi da sustegnair la colliaziun dals lieus en ina rait sco er da garantir la qualitad da las prestaziuns che vegnan furnidas sut la marca da tetg swiss innovation park ( parc d' innovaziun en Svizra) e da commerzialisar quellas sin plaun naziunal ed internaziunal. 
Sco furma giuridica è previsa ina fundaziun da dretg privat. 
Per garantir la coordinaziun e l' ulteriur svilup dal Grischun sco lieu da rait sto vegnir fundada ina instituziun purtadra chantunala. 
Previsa è medemamain la furma d' ina fundaziun. 
Questa fundaziun duai garantir il transfer da tecnologia tranter las interpresas ed ils instituts da perscrutaziun sco er permetter ina collavuraziun optimala cun l' instituziun purtadra naziunala. 
La realisaziun dal Grischun sco lieu da rait è da gronda impurtanza per l' economia publica. 
Tras l' attracziun dal parc d' innovaziun e tras la pli gronda cumpetitivitad pon vegnir mantegnidas e creadas plazzas da lavur e tras quai po il Grischun sco lieu economic vegnir rinforzà la lunga vista. 
Ulteriuras infurmaziuns davart il Grischun sco lieu da rait chattais Vus en /DE/Medien/Mitteilungen/MMStaka/Dokumente% 202014/2014_Innovationspark-GR.pdf. 
Las infurmaziuns da la conferenza dals directurs chantunals da l' economia publica davart il project. 
Il quint annual 2013 è engrevgià da rectificaziuns da la valur
Il chantun Grischun ha gì l' onn 2013 in resultat total ch' è negativ suenter 9 onns cun rendaquints positivs. 
Il surpli dal retgav importa 34 milliuns francs. 
Budgetà era in deficit da 52 milliuns. 
Il resultat total è vegnì engrevgià tras rectificaziuns da la valur sin las investiziuns finanzialas. Questas rectificaziuns han importà var 73 milliuns. 
Per exempel ha la valur da bilantscha da las aczias da la Repower stuì vegnir reducida per 102 milliuns a 245 milliuns pervia da la valur da martgà ch' è stada pli bassa la fin da l' onn. 
Senza questas rectificaziuns da la valur resulta in surpli dal retgav da stgars 40 milliuns. Quai è praticamain sin il nivel da l' onn passà. 
Las finanzas publicas èn anc adina en equiliber. 
Quint economic: ina cumprova differenziada dal gudogn e da la perdita tras il MAC2 
Il quint annual è vegnì fatg per l' emprima giada tenor il nov dretg da finanzas e pia tenor il model armonisà da contabilitad MAC2. 
Il quint economic ha da nov trais stgalims. 
Sin l' emprim stgalim mussa el il success operativ, sin il segund stgalim il resultat extraordinari e sin il terz stgalim il success total che transfurma l' agen chapital. 
La directura da finanzas Barbara Janom Steiner ha fatg perquai in giudicament cumplessiv dal resultat annual. 
" Il chantun ha obtegnì sin l' emprim stgalim in surpli dal retgav da 40 milliuns. 
Quest resultat è allegraivel. 
El po vegnir cumpareglià cun il surpli dal retgav da l' onn 2012 che importava 44 milliuns. 
Pir las grondas rectificaziuns da la valur tar las investiziuns finanzialas en il resultat extraordinari han chaschunà in resultat total ch' è negativ, " ha declerà la scheffa dal departament da finanzas e vischnancas. 
Las entradas fiscalas dal chantun èn s' augmentadas envers l' onn precedent per 16 milliuns ( +2,3%) a 704 milliuns. 
Meglier èn sa sviluppadas qua cunzunt las taglias sin las entradas e sin la facultad da las persunas natiralas ( +17 miu.). 
Ina leva diminuziun han gì las taglias sin il gudogn tras la vendita da bains immobigliars. 
Passa 44 milliuns han pudì vegnir cudeschads. 
La diminuziun a 35 milliuns ch' ins temeva en il preventiv n' ha betg gì lieu. 
Las consequenzas negativas respectivas da l' iniziativa cunter las abitaziuns secundaras n' èn anc betg sa mussadas fin ussa. 
La distribuziun dal gudogn da la banca naziunala ( 16 miu.) e las indemnisaziuns ( 173 miu.) restan sin il nivel da l' onn precedent. 
Il preventiv è vegnì surpassà cleramain. 
Tar las indemnisaziuns tutgan las taxas, las restituziuns e las multas incassadas. 
Ils custs da persunal èn bain s' augmentads en cumparegliaziun cun l' onn precedent per 1,3 pertschient. 
Quest augment è d' attribuir al fatg ch' il persunal da las autoritads per la protecziun d' uffants e da creschids è vegnì integrà en il quint per l' emprima giada per in onn entir. 
Ils credits tenor preventiv per il persunal n' èn betg vegnids exaurids per passa 9 milliuns. 
Ils custs materials pli bass en cumparegliaziun cun il preventiv ( -17 miu.) èn d' attribuir oravant tut al fatg ch' i n' è betg vegnì fatg diever dals meds finanzials federals en il sectur dals servetschs da terzas persunas ( -11 miu.) e ch' ils custs da material e da rauba ( -­5 miu.) è stads pli bass. Quai mussa ch' ils departaments ed ils posts da servetsch fan diever spargnusamain dals meds finanzials approvads. 
Las atgnas contribuziuns a terzas persunas èn muntadas a 894 milliuns. 
Tras quai è il preventiv vegnì sutpassà per 3 milliuns. 
Las contribuziuns als ospitals ( +12 miu.) èn s' augmentadas marcantamain. 
Cun contribuziuns da 217 milliuns è il preventiv vegnì surpassà per 23 milliuns. 
Ils custs sa basan qua anc adina sin las tariffas provisoricas ch' èn l' object da proceduras giudizialas currentas. 
Quint d' investiziun: investiziuns nettas pli bassas 
Las investiziuns nettas èn muntadas a 161 milliuns. Ellas importan pia cleramain main che l' onn precedent ( 175 miu.) e main che budgetà ( 223 miu.). 
En cumparegliaziun cun il preventiv èn s' accumuladas damain expensas ( -38 miu.) e dapli entradas ( +24 miu.). 
Il chantun ha investì main che previs en las investiziuns materialas ( -26 miu., oravant tut projects da construcziun, POLYCOM), ha dà main emprests ( -11 miu.) ed ha pajà main contribuziuns d' investiziun ( -20 miu.). 
Concernent las contribuziuns d' investiziun èsi sa mussà en il quint che la garanzia da las contribuziuns ch' è relevanta per il credit effectuescha credits main exaurids. 
La divergenza envers il preventiv sto dentant vegnir giuditgada sco in effect introductiv da la midada da sistem.   
Quint da las vias 
Il quint da las vias ha gì in surpli d' entradas dad 1,6 milliuns. 
La facultad da questa finanziaziun speziala importa ussa 90 milliuns. 
Preventiv e planisaziun da finanzas: perspectivas turblas 
La situaziun chantunala actuala da las finanzas e da la facultad ha anc ina buna constituziun. 
Ma las perspectivas tenor la planisaziun da finanzas èn dentant turblas. 
Il plan da finanzas 2015 – 2017 ch' è vegnì repassà l' atun passà, quinta cun in surpli d' expensas da 73 fin 97 milliuns. 
En il meglier cas stagnescha la vart da la rendita. 
Perditas considerablas n' èn betg exclusas, en spezial en connex cun la quota da gudogn da la banca naziunala, en connex cun la gulivaziun da finanzas da la confederaziun ( NGF) u en connex cun ils retgavs da taglia. 
Da la vart dals custs èsi da far quint cun ils enconuschents chaschunaders da custs che sa chattan en ils secturs dinamics sco particularmain ils ospitals, ils fatgs socials e la furmaziun. 
Sin basa da questa situaziun da partenza èsi necessari da far ina budgetaziun restrictiva per che las valurs directivas dal cussegl grond possian vegnir observadas er vinavant. 
Il cussegl grond vegn a tractar il quint statal dal chantun 2013 en la sessiun da zercladur 2014. 
Dumondas davart il quint statal dal chantun 2013 As respundan gugent: 
- cussegliera guvernativa Barbara Janom Steiner, scheffa dal departament da finanzas e vischnancas, barbara.janom@dfg.gr.ch tel. 081'257'32'01 
- Andrea Seifert, manader da l' administraziun da finanzas, andrea.seifert@five.gr.ch tel. 081'257'33'01 
La repartiziun tradiziunala da las rollas è fitg derasada
Per l' emprima giada en il Grischun, en il Liechtenstein ed en il Vorarlberg èn giuvenils e persunas giuvnas creschidas vegnids interrogads davart lur rollas. 
Ils resultats mussan grondas differenzas tranter las ideas ed il cumportament concret. 
Stgars 800 giuvenils e persunas giuvnas creschidas tranter 14 e 25 onns che derivan dal Grischun, dal Liechtenstein e dal Vorarlberg èn sa participads a l' enquista online " Rollas en la professiun ed en la famiglia ". 
L' analisa è vegnida organisada da la scola auta spezialisada da Son Gagl per incumbensa dals posts spezialisads per dumondas d' egualitad dal Grischun, dal Liechtenstein e dal Vorarlberg. 
Las ideas èn sa midadas – il cumportament è restà il medem 
Ils resultats ils pli impurtants da l' enquista èn: Ils giuvenils sa distinguan cleramain en las rollas che vegnan intermediadas ad els da la famiglia, da la scola u da las medias ed en lur agen cumportament. 
La gronda part da las dunnas giuvnas e dals umens giuvens vuless reparter en moda gista las obligaziuns dal tegnairchasa; en il cas concret surlascha dentant la gronda part dals umens la gronda part da la lavur da tegnairchasa a las dunnas. 
En general èn ils giuvens d' ozendi sensibilisads per dumondas da l' egualitad, las dunnas giuvnas dentant cleramain pli fitg ch' ils umens giuvens. 
Quai sa mussa tant en lur ideas sco er en lur cumportament. 
Entant che la gronda maioritad da las dunnas giuvnas è da l' avis che l' egualitad saja fitg impurtanta, teman ellas a medem temp che l' egualitad na vegnia betg realisada, oravant tut en la vita professiunala. 
Quai na fa betg smirvegliar, cunzunt betg sch' ins resguarda che las dunnas giuvnas ( 60 pertschient) èn stadas exponidas – bler pli savens che lur collegas masculins da la medema vegliadetgna – gia ina giada u pliras giadas a la discriminaziun da las schlattainas. 
Tut en tut èn cunzunt las ideas dals giuvenils modernisadas. 
En lur cumportament percorschan ins percunter anc clers stereotips da las rollas. 
Quai mussan per exempel ils fatgs, co ch' ils uffants valiteschan las consequenzas da la lavur professiunala da las mammas e quant ch' els sa participeschan a la lavur da tegnairchasa ubain tge tscherna da professiun ch' els fan. 
Las dunnas giuvnas tschernan anc adina principalmain professiuns en il sectur social e sin il champ da la sanadad ed ils umens giuvens cumenzan l' emprendissadi d' ina professiun manuala u tecnica. 
Envers lur lavur professiunala futura manifesteschan las dunnas giuvnas ed ils umens giuvens ina tscherta avertadad. 
Els s' orienteschan bain a la realitad actuala ( p.ex. pensum da lavur), ma la lavur a temp cumplain vegn er messa en dumonda. 
Ina minoritad dals umens e da las dunnas po s' imaginar da surpigliar lavur a temp parzial per avair dapli temp liber u per pudair absolver ina furmaziun supplementara. 
Ultra da quai vegn la lavur a temp parzial anc adina preferida principalmain da las dunnas, perquai ch' ella permetta da cumbinar la professiun cun la famiglia. 
Giavischs per l' avegnir 
Passa 70 pertschient da las dunnas giuvnas e dals umens giuvens vulessan avair uffants pli tard. 
Il pli gugent sa dividessan las persunas giuvnas creschidas en l' avegnir la lavur da tegnairchasa. Las dunnas giavischan quai pli fitg ch' ils umens. 
Campagna da publicitad ed exposiziun ambulanta 
Per il cusseglier guvernativ grischun Martin Jäger ha la retschertga mussà che las ideas dals giuvenils èn sa midadas. 
Lur cumportament concret è dentant anc adina marcà dals stereotips da las rollas. 
La campagna da publicitad cun in' atgna pagina d' internet, cun placats en las scolas e cun inserats sco er l' exposiziun ambulanta interactiva davart il tema en la scola auta da pedagogia dal Grischun duai encuraschar ils giuvenils e las persunas giuvnas creschidas d' extender il spectrum da lur rollas e d' examinar lur agen cumportament. 
Il chantun Grischun survegn ina nova lescha da promoziun dal sport
La regenza grischuna ha deliberà la missiva tar la nova lescha davart la promoziun dal sport e dal moviment ( lescha da promoziun dal sport) dal chantun Grischun per mauns dal cussegl grond. 
Questa lescha duai servir sco nova basa per promover il sport en il Grischun. 
L' impurtanza dal sport e dal moviment en la societad odierna giustifitgescha da reglar la promoziun dal sport sin il stgalim d' ina lescha. 
La basa ch' exista actualmain sin il stgalim d' ina ordinaziun deriva da l' onn 1974. Ella n' arriva betg pli da satisfar a las pretensiuns modernas envers la promoziun dal sport. 
La nova lescha da promoziun dal sport è concepida en moda concisa e dinamica per pudair tegnair quint er da svilups futurs. 
Ils detagls vegnan reglads en l' ordinaziun ed en in concept per promover il sport che vegn elavurà en moda interdepartamentala. 
Cun la lescha da promoziun dal sport duai ultra da quai vegnir exequida la legislaziun federala per promover il sport ch' è entrada en vigur l' october 2012. 
L' ordinaziun duai ultra da quai er cuntegnair regulaziuns che van pli lunsch che la spira execuziun da la lescha federala. 
Cun la lescha duain vegnir promovidas activitads da sport e da moviment dals umans en il Grischun. 
Per quest intent duai il chantun er pudair collavurar cun las vischnancas e cun terzas parts ( oravant tut uniuns e federaziuns da sport). 
La lescha duai permetter al chantun oravant tut da realisar agens programs e projects en la promoziun dal sport e da sustegnair tals da terzas persunas cun cussegliaziun e cun coordinaziun, ma er cun contribuziuns finanzialas. 
En quest connex duain tut las fassettas dal sport ( moviment, sport da massa, sport da prestaziun) vegnir resguardadas adequatamain e cun ils medems dretgs. 
Ina paisa speziala duai vegnir messa sin la promoziun dal sport d' uffants e da giuvenils sco er sin l' effect integrativ dal sport. 
Entant ch' il sport da scola obligatoric resta reglà en la legislaziun da scola, duai il sport da scola voluntar er pudair vegnir promovì en il rom da questa lescha. 
La promoziun dal sport vegn finanziada sco fin ussa d' ina vart tras meds finanzials ordinaris e da l' autra vart tras la finanziaziun speziala per il sport. 
En il rom da la procedura da consultaziun èn vegnidas inoltradas 38 posiziuns. 
Bleras da las propostas da meglieraziun han pudì vegnir integradas en il sboz da la lescha. 
Il cussegl grond vegn a tractar questa fatschenta en la sessiun da zercladur 2014. 
La revisiun da la lescha duai entrar en vigur il 1. da schaner 2015. 
Participaziun dal chantun Grischun al concordat da scola auta
La confederaziun ed ils chantuns duain coordinar cuminaivlamain la politica da scola auta. 
Per far quai duain ils chantuns sa participar a la cunvegna interchantunala davart il sectur da las scolas autas svizras. 
La regenza suttametta al cussegl grond la missiva ed il sboz per ina participaziun dal chantun Grischun a questa cunvegna interchantunala. 
L' onn 2006 ha il pievel svizzer approvà in nov artitgel davart las scolas autas per la constituziun federala ( art. 63a Cst. ) ensemen cun auters artitgels da furmaziun. 
Cun quel han las votantas ed ils votants incumbensà la confederaziun ed ils chantuns tranter auter da procurar cuminaivlamain per la coordinaziun e per la garanzia da la qualitad dals fatgs da las scolas autas da la Svizra. 
Per pudair far quai ston tuttas duas varts stgaffir novas basas legalas. 
La confederaziun ha gia relaschà ina lescha correspundenta. 
Per ils chantuns datti en quest connex ina cunvegna interchantunala davart il sectur da las scolas autas svizras ( concordat da scola auta). 
Sa basond sin quella pon la confederaziun ed ils chantuns far ina " cunvegna da collavuraziun " per diriger cuminaivlamain la politica svizra da scola auta en l' avegnir en l' interess da tut ils chantuns e da la confederaziun. 
Il concordat da scola auta serva en quest connex sco basa per installar organs cuminaivels da la confederaziun e dals chantuns e per surdar a quels las cumpetenzas en il sectur da la politica da scola auta. 
Las scolas autas mantegnan da princip lur autonomia. 
Il concordat da scola auta è in instrument impurtant per unifitgar la politica svizra da scola auta e per la rinforzar en la concurrenza internaziunala. 
Ultra da quai dat el al chantun la pussaivladad da prender influenza sin la politica federala da scola auta. 
Il cussegl grond vegn a tractar questa fatschenta en la sessiun da zercladur 2014. 
Vernissascha dal cudesch: Fermas figuras femininas ans accumpognan sco fil cotschen tras l'ovra da Silvia Andrea
A chaschun dal giubileum da 150 onns Villa Garbald a Castasegna ha il cussegl da fundaziun da la fundaziun Garbald puspè rendì accessibla ina schelta d' ovras da Silvia Andrea. L' ediziun che cumpiglia 4 toms è vegnida realisada grazia al grond sustegn dal chantun Grischun. 
Las ovras vegnan ussa preschentadas ed undradas en ina vernissascha en la biblioteca chantunala dal Grischun a Cuira. 
Silvia Andrea è in pseudonim da l' autura grischuna Johanna Garbald-Gredig ( 1840-1935). 
Ses romans e texts da prosa istorics davart differentas epocas da l' istorgia grischuna èn stads fitg appreziads. 
Però er ses requints curts e precis ch' ella ha publitgà en emprima lingia en revistas litteraras han chattà gronda accoglientscha. 
Silvia Andrea è stada enconuschenta da ses temp lunsch sur ils cunfins da ses chantun d' origin or. 
Sco in fil cotschen ans accumpognan fermas figuras femininas tras sia ovra. 
Per l' ediziun cumpletta " Silvia Andrea: Ausgewählte Werke in vier Bänden " segnan sco responsablas la manadra da la biblioteca chantunala dal Grischun deplorablamain defuncta dacurt, Christine Holliger sco er Maya Widmer, incumbensada per dumondas d' egualitad da la promoziun da la perscrutaziun dal Fond naziunal svizzer FNS / scienziada litterarara. 
Johanna Garbald-Gredig e ses consort, il directur da duana da la Bregaglia Agostino Garbald, han laschà concepir Gottfried Semper, l' architect da l' edifizi principal da la SPF a Turitg, lur nov dachasa, la " Villa Garbald " da pli tard. 
Tar il relasch da la famiglia Garbald tutga ultra da quai ina biblioteca che cumpiglia 2000 toms. 
Quella è vegnida ordinada e cataloghisada sistematicamain sut la direcziun da la biblioteca chantunala dal Grischun e po vegnir consultada sin dumonda en la Villa Garbald a Castasegna. 
L' ediziun cumpiglia las 4 suandantas publicaziuns: 
- Silvia Andrea: Violanta Prevosti. 
Roman istoric .Ed. 
e cun epilog da Maya Widmer. 
Chasa editura Chronos, 2014. 
- Silvia Andrea: Das Bergell. 
Wanderungen in der Landschaft und ihrer Geschichte. 
Cun in epilog da Gian Andrea Walther. 
Chasa editura Chronos, 2014. 
- Silvia Andrea: Faustine. 
Roman .Ed. 
e cun in commentari da Cordula Seger. 
Chasa editura Chronos, 2014. 
- Silvia Andrea: Das eigene Ich und die grosse Welt. 
Texts da prosa e biografics. 
Chasa editura Chronos, 2014. 
Vernissascha dal cudesch: 
mesemna, ils 9 d' avrigl 2014, a las 18.00, en la biblioteca chantunala dal Grischun, Karlihofplatz, Cuira 
Agiuntas: 
- /DE/Medien/Mitteilungen/MMStaka/Dokumente% 202014/Vorschau% 20Chronos% 20Verlag% 20okt13.pdf 
- /DE/Medien/Mitteilungen/MMStaka/Dokumente% 202014/Cover_Faustine.pdf 
Deliberà il rapport davart la promoziun d'uffants e da giuvenils en il chantun Grischun
En il chantun Grischun profitan uffants e giuvenils d' ina vasta purschida da promoziun. 
La protecziun d' uffants e da giuvenils, la furmaziun en scola ed en la professiun sco er purschidas da tgira cumplementara a la famiglia procuran per ina promoziun cumplessiva. 
Ultra da quests secturs reglads tras lescha ha er la promoziun d' uffants e da giuvenils en il sectur da temp liber chattà dapli interess public dapi ils onns 1990. 
La regenza preschenta en in rapport al cussegl grond la situaziun en il chantun Grischun. 
Il rapport da la regenza sa concentrescha – tenor ina incumbensa al cussegl grond acceptada il settember 2011 – sin la promoziun ordaifer la scola d' uffants e da giuvenils. 
Cumpareglià cun las incumbensas legalas regladas cumplessivamain dal chantun en ils secturs da la protecziun d' uffants e da giuvenils sco er cumpareglià cun la furmaziun en scola ed en la professiun è quai in sectur specific che sa referescha en emprima lingia a purschidas da temp liber. 
En il chantun Grischun datti diversas purschidas da lavur cun uffants e cun giuvenils communala, da las baselgias e da federaziuns sco er numerusas purschidas da temp liber d' ulteriuras instituziuns responsablas privatas. 
Questas purschidas èn fitg differentas en vista als basegns alternants dals giuvenils ed en vista a las differentas structuras communalas. 
Particularmain en las regiuns ruralas èn ils uffants ed ils giuvenils integrads pli fitg en l' atgna vischnanca ed en las structuras d' ina vischinanza, ed els organiseschan per gronda part independentamain lur activitads da temp liber. 
Purschidas structuradas resultan plitost en las vischnancas da center perquai ch' ellas chattan dapli resun là e perquai ch' ellas cuntanschan er in dumber commensurà d' uffants e da giuvenils. 
Ultra da quai èn persunas giuvnas fitg mobilas oz, ed ellas pon er profitar da las purschidas da las vischnancas vischinas. 
Sustegn professiunal per concepir purschidas da temp liber 
La promoziun d' uffants e da giuvenils en il chantun Grischun è sa sviluppada vinavant ils ultims onns. 
Ultra da las prestaziuns considerablas che las vischnancas furneschan, ademplescha il chantun er incumbensas da coordinaziun e da sustegn. 
Questas incumbensas vegnan excorporadas cun agid d' ina incarica da prestaziun a jugend.gr, la federaziun tetgala da la lavur da giuventetgna dal Grischun. 
Uschia gida in post spezialisà las vischnancas, las regiuns e.u.v. a concepir ed ad amplifitgar la promoziun d' uffants e da giuvenils en il sectur da temp liber. 
L' urden social e statal svizzer tegna fermamain quint da l' autodeterminaziun e da l' atgna responsabladad. 
Sch' ins surpiglia quai per la promoziun d' uffants e da giuvenils, han en emprima lingia las persunas cun la pussanza dals geniturs la responsabladad per in svilup optimal. 
Ellas decidan er quant fitg che lur uffants profitan da las differentas purschidas da promoziun en il sectur d' ordaifer la scola. 
Per attribuir e per ademplir incumbensas statalas vala dal rest il princip da la subsidiaritad. 
La cumpetenza per promover uffants e giuvenils en il sectur da temp liber è pia – en vista als differents basegns regiunals ed en vista a la vischinanza necessaria cun ils uffants e cun ils giuvenils – cun dretg quella da las vischnancas. 
In' execuziun da las incumbensas unitara e prescritta dal chantun fiss main flexibla e main effectiva. 
Er en l' avegnir duai vegnir mantegnì l' adempliment vertent, voluntar e flexibel da las incumbensas sin il champ da la promoziun d' uffants e da giuvenils tras las vischnancas. 
Or dal puntg da vista dal chantun na s' imponan pia naginas mesiras spezialas. 
Il cussegl grond vegn a tractar il rapport da la regenza en la sessiun da zercladur 2014. 
Il nivel da las rentas tar la cassa da pensiun dal Grischun duai vegnir segirà
La regenza grischuna suttametta al cussegl grond ina revisiun parziala da la lescha davart la cassa da pensiun dal Grischun. 
Proponidas vegnan mesiras da sustegn, per ch' il nivel da las rentas possia vegnir mantegnì er en l' avegnir. 
Pervia dal svilup demografic e perquai ch' ils retgavs da las investiziuns da chapital cun paucas ristgas èn a medem temp regressivas, han las cassas da pensiun en Svizra stuì sbassar las rentas ils onns passads. 
Da questa tendenza n' è er la cassa da pensiun dal Grischun ( CPGR) betg mitschada. 
Tras las reducziuns necessarias da las tariffas da tschains e da conversiun tar la CPGR èn resultadas dapi l' onn 2006 rentas da vegliadetgna ( rentas novas) ch' èn – per la fin da l' onn 2012 – circa 10 pertschient pli bassas. 
L' ultima adattaziun da la tariffa da tschains tecnica e da las tariffas da conversiun, ch' è stada necessaria en chaussas tecnicas d' assicuranza per il 1. da schaner 2013, duai ussa dentant vegnir mitigiada cun mesiras da sustegn. 
Grazia a questas mesiras duai esser avant maun dapli chapital da spargn per la vegliadetgna il mument dal pensiunament. 
Uschia po vegnir cuntanschida ina renta ch' è quasi uschè auta sco dal temp che las tariffas da conversiun eran pli autas. 
Grevezzas supplementaras giustifitgablas 
Concretamain duai la durada da spargn tar la CPGR vegnir prolungada in pau, e las contribuziuns da spargn duain vegnir auzadas levamain. 
Igl è previs da cumenzar a spargnar gia en la vegliadetgna da 20 onns ( fin ussa 25 onns) e d' augmentar levamain las contribuziuns en la segunda mesadad da la carriera a partir da la vegliadetgna da 45 onns. 
La contribuziun da la singula collavuratura u dal singul collavuratur è en media circa 207 francs per onn pli auta. 
Las patrunas ed ils patruns vegnan engrevgiads en media cun custs supplementars da circa 254 francs per lavuranta u lavurant ed onn. 
Il chantun sco patrun sto pia far quint cun custs supplementars da var 750'000 francs per onn per sias circa 3000 collavuraturas e collavuraturs. 
Tras la via proponida po vegnir impedida ina reducziun da las prestaziuns tar las rentas da vegliadetgna. 
Quai correspunda als interess da las persunas assicuradas e po vegnir cuntanschì cun grevezzas supplementaras giustifitgablas per ils partenaris socials. 
Las rentas da vegliadetgna currentas na vegnan betg tangadas. 
Ellas restan sin il nivel actual. 
Il cussegl grond vegn a tractar en la sessiun da zercladur 2014 la missiva tar la revisiun parziala da la lescha davart la cassa da pensiun dal Grischun. 
Communicaziun da la regenza dals 3 d'avrigl 2014
La regenza grischuna ha approvà l' augment dal cussegl turistic dal Grischun cun 2 commembers. 
Ultra da quai sustegna la regenza ina nova etappa per cumprar material rullant da la Viafier retica. 
Plinavant ha la regenza approvà projects da vias. 
Dus novs commembers en il cussegl turistic dal Grischun 
Il cussegl turistic dal Grischun vegn engrondì. 
La regenza grischuna ha elegì per il sectur da l' infurmaziun e da la communicaziun Dania Gerhardt e per il sectur da l' organisaziun da viadis Rolf Schafroth sco commembers dal cussegl turistic dal Grischun. 
La perioda d' uffizi dura fin la fin da l' onn 2017. 
Dania Gerhardt è cussegliera d' administraziun e confundatura da l' interpresa da servetschs en la rait Amazee Labs ed Amazee Metrics ed è responsabla per las operaziuns principalas dad Amazee Labs. 
Rolf Schafroth è il vicepresident executiv e CEO da la Division Global Travel Services tar l' organisatur da viadis Kuoni. 
Uschia ha il cussegl turistic dal Grischun ussa en tut 9 commembers. 
Il president è prof. 
dr. Ernst A. Brugger, Turitg. 
Il cussegl turistic dal Grischun ch' è vegnì fundà il cumenzament da l' onn cusseglia la regenza ed ils acturs turistics a sviluppar ulteriuramain las destinaziuns ed a crear projects innovativs ( vesair /RM/medias/communicaziuns/MMStaka/2014/Seiten/2014010701.aspx). 
Suenter il grev enviern vegnan controlladas las ovras da protecziun
Quest enviern han ils rempars da lavinas en il Grischun stuì resister a grevas chargias, damai ch' igl ha dà surproporziunalmain blera naiv. 
Ussa vegnan las ovras da protecziun pertutgadas suttamessas ad ina controlla detagliada per eliminar uschè svelt sco pussaivel eventuals donns. 
In nov video da la chanzlia chantunala mussa il selvicultur chantunal Reto Hefti sin in da ses girs da controlla en la Val S. Pieder. 
Quest enviern hai dà surproporziunalmain blera naiv en las vals dal sid dal Grischun, en l' Engiadina ed en parts da la Surselva. 
Ils rempars da lavinas èn vegnids cuvrids per part u dal tuttafatg cun naiv. 
En tals cas vegn la situaziun controllada permanentamain dal spezialist d' ovras da protecziun da l' uffizi chantunal da guaud e privels da la natira ( UGP) en stretga collavuraziun cun ils selviculturs da revier cumpetents. 
Mintga onn e spezialmain suenter quest grev enviern vegnan las ovras pertutgadas suttamessas ad ina controlla detagliada tras las persunas spezialisadas cumpetentas. 
En la gronda part dals cas è quai il selvicultur da revier da la vischnanca pertutgada. 
La controlla dal stadi vegn fatga sin fundament da las directivas prescrittas ch' èn vegnidas elavuradas dal UGP. 
Ils rapports da controlla vegnan tramess al spezialist responsabel dal UGP. 
Il UGP registrescha il stadi da las ovras da protecziun controlladas en in cataster ch' è previs spezialmain per quai, l' uschenumnà cataster da las ovras da protecziun. 
Tut tenor urgenza vegnan las ovras reparadas immediatamain. 
Las reparaturas èn bain savens charas, però èsi absolutamain necessari d' eliminar quests donns per che las ovras possian ademplir lur incumbensa da protecziun envers la populaziun. 
Il patrun da construcziun respectiv, savens sa tracti da la vischnanca pertutgada, sto pajar ils custs che resultan. 
Per gronda part datti dentant in sustegn finanzial da la confederaziun e dal chantun. 
